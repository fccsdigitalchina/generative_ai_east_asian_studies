【徐几】，字字与，号进斋，崇安人。博通经史，尤精于易。景定间与【何基】同以布衣召补迪功郎，添差建宁府教授，兼建安书院山长，撰经义以训式多士。

【林灵素】，字通叟，永嘉人。七岁能诗，日记累万言。【苏轼】一见惊曰：「子颖异非常，青紫可立待。」灵素笑曰：「生封侯，死立庙，非予志也。」去为道士，善妖幻，以方术得幸徽宗，赐号玄妙先生，惑众僭妄，众皆怨之。在京四年，恣横不悛，斥还故里死。

【金文德】，为四川统制官。景定二年，刘整叛，引元兵袭都统【张桂】营，桂及文德皆战死。

【叶士宁】，(1145～1210)，字宗儒，乐清人。尝从【王十朋】游。宽中少忌，肯济人急，不吝其力之所及，德施于人，而身忘其忧，足称善人，嘉定三年卒，年六十六。

【刘纯】，字君锡，建阳人，崇之子。以父荫授沙县簿，调分宜丞，绍定二年，闽寇起，闻将迫乡里，即归散家财，招【唐石】义勇千人讨之。郡守王遂请于朝，命知邵武县。后又率军讨盗刘安国者，盗将平，为贼所得，不屈死之。事闻，赠朝散郎，赐諡义壮，庙号忠烈。

【方腊】，睦州青溪人。讬左道以惑众。时吴中困于朱勔花石之扰，腊因民不忍，于宣和二年起为乱，自号圣公。聚众至数万，【王黼】匿报不以闻，势益炽，后为童贯等所擒诛。或云后不知所终。就擒者非腊也。