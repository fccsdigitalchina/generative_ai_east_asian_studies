園林夏宜曉，葉葉溜晴光。此地吾能淨，非天獨肯凉。汲泉看馬飲，剗草免蛇藏。似亦爲形役，終無市井忙。
南風吹密樹，古屋隠林隈。捲畫防梅雨，鎸詩惜石苔。醫書鄰叟借，庵記野僧催。細省仍微笑，猶勝走俗埃。
幽居少四鄰，長日屬閒人。石氣常蒸霧，鶑聲不改春。子錢償未已，卯酒醉何頻。說與耘畦者，無錐未是貧。
閒身何所事，詩外別無心。但見獨危坐，焉知長苦吟。兵戈生長老，夢幻去來今。感慨亦徒爾，賓來酒且斟。
息擔秋云季，扶犁夏欲中。園林初畏日，里巷只雌風。餠粥慳鱐脯，醯鹽劣韭葱。藕絲冰水舊，誰識少陵翁。
菜梜朝酲後，茶甌午困前。入簾禽避彈，升竈蟻求羶。觀物因多感，謀生各務全。蠶登新麥賤，田叟荷皇天。
勁瘦元弘博，凄酸忽壯豪。爲詩兼衆體，此事屬吾曹。俗學三書虎，雄心六釣鼇。蘭枯菊猶短，不羨蜀葵高。
棄置乾坤事，歸休水竹居。不因徵急債，儘可讀殘書。虀糝畬田粟，薑羹石澗魚。論文同小酌，未覺故人疏。
細酌浮菖酒，閒吟樹蕙文。賣符羞米賊，采藥按桐君。壬日近梅溽，午風生草薰。湖航三紀夢，荷蓋石榴裙。
暑月憶寒月，老身兼病身。簟誰分長物，酒併缺賢人。山市冰難致，家園蒜自珍。黄芽冷香飲，迴首歎揚塵。
積善出公侯，今於葬地求。樊崇如叵測，郭璞殆徒謀。折臂終難驗，控頤自可憂。未拋金鎖甲，焉問土饅頭。
納謁心全懶，紬書眼倍昏。偶思行藥圃，獨往叩柴門。濕岸鳬梳羽，頹塍棗露根。元來好詩句，只在數家村。
詩必城之外，胡爲不出城。漸逢人少處，初聽水流聲。異卉梔香釅，纖梢笋粉明。是中亦堪隠，浪出誤平生。
蒲藕上塘種，養魚於下塘。積泥春糞樹，儲水歲澆秧。未藉知章敕，堪浮逸少觴。掃松須憩此，繫馬古垂楊。
雊雉古原側，歸牛荒潦濱。炊煙已昏野，花氣更留人。剩欲培幽築，端容買近鄰。向來惟有夢，今此豈非真。
道士携壺酒，相迎勸瓦巵。野葩芳杖屨，林靄潤鬚眉。自說夜頻醉，不知朝有饑。問曾辟穀否，擘樹嚼松芝。
四十里蒼翠，中環萬屈盤。望城藏谷底，覓路上雲端。笋出一春醉，樵深三伏寒。山翁無將相，祇是敬黄冠。
縱不燒丹汞，村人總是仙。今朝才酒債，明日有柴錢。指草能醫病，爭棋每讓先。活龍肯相贈，竹杖掘深鞭。
君居予昔至，古鄆泰山隈。釣地盧泉美，帆天鉅野開。霸思齊相競，道感魯儒培。歷世傳微學，隨時産異才。稍窮南土勝，端爲北堂來。金錯傾求硯，斑衣戲捧杯。三春芍藥國，六代鳳凰臺。搜覽心應愜，題評句必瑰。暑風初綠稻，霖雨正黄梅。江路宜珍護，鵬程積漸催。
蓑笠千村外，乾坤五月中。若無梅子雨，焉得稻花風。深貯陂塘滿，交流畎澮通。還知周廩積，敢嘆阮途窮。
雨應猶不止，終夕汗如湍。胡蝶魂才返，蒲牢韻已殘。身今栖歙谷，家尚寄嚴灘。江漲忽如許，乘流未覺難。
驟駭寒成暑，難求簟換氈。通身都是癢，徹曉竟無眠。鼠侮貓猶幼，蚊邀蚤共儇。順流日千里，便合上江船。
豈不苦於雨，江昏水迫城。市民扃暗戶，軍婦哭空營。螢外無燈影，蛬邊有柝聲。百憂餘一喜，曉望稻畦平。
荒園綠草長，無客到書堂。百尺轆轤冷，一林薝蔔香。杭書歸蠟屐，睦艇致藤牀。閒步復閒卧，身凉心更凉。
晚生何敢跂前賢，夫子宮牆賜及肩。憶枉朝車十官宅，喜成鄰舍萬山巔。尚堪湖學生徒齒，恰少汾陽考第年。想得囊中有仙訣，形容枯槁但神全。
五朝遺老冠時賢，家祭猶無掩豆肩。文采春花洛陽苑，精神秋隼華峰巔。難兄共對三千字，晚境今開九十年。富貴朱門百雜碎，先生歸卧故廬全。
勢途勇退似差賢，焉用鴻門切盾肩。早賜輼輬埋厚夜，寧扶楖栗走荒巔。泥龜不羨鵾鵬路，糞菌徒輸栝柏年。我謂是身如尺璧，深藏短褐庶能全。
酒可吾中孰聖賢，定開愁眼聳吟肩。共憐雪鬢雙垂叟，時到花屏萬仞巔。暫借松陰消永日，敢求藥訣覬長年。風驚塵愕奔車跌，醒者蒼黄醉者全。
風追電逐角材賢，我獨從公息擔肩。野曠杖藜臨絕景，山寒采梠度層巔。淡湯煮飯身無病，小秤收租歲有年。臭橐腐倉死兵火，何如清節保生全。
野逈夏無暑，塢深朝更凉。路隨流水轉，山背古城荒。縣宇欹紅閣，僧庵缺粉牆。暗驚兵亂後，猶有數蓮塘。
壁畫暗金剛，無人犬吠堂。翠苔千古潤，玉水一尋方。塵路雲蒸火，陰林石凝霜。仙凡元不遠，咫尺異炎凉。
百病今朝愈，城南野寺濱。石崖陰欲凍，沙路瑩無塵。松老枝垂地，溪清水見人。僧瓶送煎茗，泉冽味尤新。
我詩蒯侯劍，玉具謝華裝。老矣三荒徑，悠哉一瓣香。漫垂船子釣，懶下趙州牀。忽憶高軒過，仙巾戴華陽。
想見花間路，籃舁草草裝。叩門馴犬喜，入室蠹魚香。躡石苔粘屐，眠松露滴牀。焉知人世事，積甲又宜陽。
聞道過從地，衣冠異俗裝。小孫迎勸酒，後院出行香。賈客珠量斗，侯家笏滿牀。未如耆舊輩，龐馬隠襄陽。
五鼎封君食，千金奉使裝。儻來皆外物，不朽有真香。滿酌聖賢酒，虛爭上下牀。細思諸葛事，只合卧南陽。
驟見纍侯印，遄聞趣相裝。相期終古事，未用暫時香。清論玉霏麈，高眠雷撼牀。前魚又堪笑，紅袖泣龍陽。
焦原沸澤火雲紅，忽變煤炲漆暮空。定謫毒龍移舊穴，併驅奇鬼助狂風。落泥朱實爭殘果，劈瓦青株惜半桐。審雨堂中知是夢，未須豪橫詫衰翁。
皴皮槁項換兒童，依舊恒河見性同。作繭蠶寧長戀葉，蛻形蟬待別嘶風。雙趺可逐茶毗盡，隻履誰知窣堵空。設土饅頭誑人眼，新羅鷂子過天東。
實翁大笑笑虛翁，自闢新庵地幾弓。萬事我俱捐墮甑，百年公已辦幽宮。恢張遠算遺身後，跳脫迷魂出夢中。智了愚冥莫分別，乾坤黄落一秋風。
解轡去秋杪，牆垣翳藋蒿。荷鋤今夏半，籬落熟瓜桃。道左門常掩，兵餘井未淘。向來手親種，唯喜一桐高。
驚奔萬馬屯，豈料此身存。長日唯三飯，閒時或一樽。泉深添井索，果熟閉園門。老病更炎熱，收心此避喧。
能靜何憂暑，惟慳足禦貧。每圓欹枕夢，不記剖符身。僧熟頻求字，僮頑自澣巾。林間坐磐石，山畔駐行人。
謂我無憂者，其誰會此心。乾坤今古事，歲月短長吟。井冷增瓜味，軒晴表樹陰。樽中適有酒，聊與客同斟。
嘆息歸來晚，園林亦自都。疏篁新茁笋，乳燕倍添雛。喜雨詩成軸，看山畫作圖。醤醯資豆麥，伏近笑無儲。
籬門矮復斜，烏桕發枯槎。曾守諸侯土，還同百姓家。葛囊懸苣子，梅鹵漬梔花。臧獲修時事，分衣缺布紗。
六月今年雨，千山每日雲。稻登全可望，樹密最宜聞。預免憂饑色，先收破暑勳。稍容驕蛤黽，且爲屏蠅蚊。
霞紅疑太早，果不是晴天。市漲危侵戶，村流喜入田。昏昏鄰寺鼓，滃滃晚厨煙。明日應猶雨，宵甜一枕眠。
極熱方亭午，濃陰忽半空。衆蟬瘖急雨，獨鷂攧高風。過濕蔬爭綠，矜晴果驟紅。樹凉宜就飲，殘滴入樽中。
甘雨作豐年，尤宜近伏天。水無過大海，旱不救良田。六月茅簷滴，千村飯竈煙。山城秋意早，新粒市香秈。
天憐野老饑，初不待人祈。雷與奔騰驟，煙兼映带微。已拚泥弊屣，更喜滴單衣。暗想田塍上，禾秋蚱蜢飛。
重濕抖筠籠，追凉滌瓦鍾。乏香嫌婢索，得酒頼兒供。紙潤剪彌鈍，墨膠書不濃。幽齋雨中詠，寄遠意還慵。
飲濕自嫌無聖酒，摘鮮猶幸有真茶。艱危昔偶分侯竹，老病今還齕庶瓜。已約社鷗盟水石，尚驚征馬困風沙。醉人不管傍人笑，瘦影伶俜亂鬢髿。
風雲變化世常有，丘壑盤旋誰與同。駕馭孟嘉真得勢，滑稽方朔浪言工。律嚴詩友何妨少，租薄秋田亦幸豐。兩手搔頭指欲禿，猶堪舉酒吸長虹。
石路崎嶇喚渡船，松蘿穿盡望中煙。繆爲白髪二千石，輕別紫陽三十年。洞冷斂心歸酒地，閣虛携眼上詩天。丹砂九轉猶多事，解飲能吟即是仙。
張侯詩思湧如泉，吟榻橫陳翠麓巔。十雨五風今樂國，千村萬落幾人煙。賞心眺覽知何算，轉首音塵竟弗傳。句勒口碑天共遠，不虛佳月佐觥船。
新晴鐘鼓暮樓臺，人與清空兩不埃。日已頓無宣子畏，雲應全爲退之開。夜凉河漢牛初渡，秋爽關山雁欲來。好向豐年作張主，未須松鼎煮丹胎。
西風一葉未爲稠，積雨寒添客思秋。試以物情觀燕壘，可無心事寄菟裘。硯何堪辦三錢水，竹豈能踰十稔樓。真是先生有歸興，不應如我雪盈頭。
屢陪幽話探玄關，虛往無何已實還。遠眺每窮千里外，佳吟時見一聯間。致身霄漢名方起，回首林泉意欲閒。聞說姑溪卜新築，會須容訪郭青山。
東城追迹過西關，橋上紛紛送客還。携酒踟躕才水次，鳴珂躞蹀已雲間。摘茶貿食民尤窶，掘蕨燒畬土不閒。細爲明時問疲俗，往來亦足當游山。
黟縣小桃川，年來異昔年。民間何所苦，兵後最堪憐。石墨湮深井，秋秔斸廢田。喜聞新令尹，清白有家傳。
南望閩浙北望淮，山水江東此郡佳。眼有一塵辜眺覽，腹無千古費安排。剪刀鋒快雲裁句，練带溪長月繫懷。獨見張侯富才思，不同餘子醉金釵。
龍沙象徼各行役，漢樹江雲頻寄詩。政爾一天心不隔，其如兩地夢相思。投簪得謝今無事，命駕尋盟會有時。未愛鏡湖矜敕賜，更能宣室對神釐。
叩戶驚傳千里使，開緘快覩七言詩。古希年迫公猶健，不仕風高我所思。兒大知書聊慰意，家貧食粥亦隨時。邇來稍喜休兵革，賽社秋場醊祭釐。
秋風幾日尚無詩，政坐炎歊轉赫曦。閒被貧爲魔攪撓，病須凉當藥醫治。薄田董穫收新粟，老圃開包獻巨梨。顧此亦差勝窮宦，迴頭何啻十年遲。
潰蟻狂瀾拔地來，日多事變少人才。鼎鐘古篆盲誰識，布素輕縑拙易裁。夷甫風流空自命，子山詞賦有餘哀。邦侯博雅難酬對，且向筵前覆酒杯。
漢廷久已推三傑，魯國終難致兩生。雲雨蛟龍真有勢，風霜草木易無情。小遲玉璽徵黄霸，定許青門老邵平。勇據臯比作歌頌，依稀駉駜似難賡。
石壁峰前舊泮林，新培槐市綠成陰。川流决潰終歸海，木德迴環會守心。夷軌得朋殊未艾，長謠懷感抑何深。矧伊色笑逢民則，好續當年蹻蹻吟。
胡牀正面紫陽山，淨掃晴階掩夜關。金氣漸寒風露下，冰輪欲滿斗牛間。衰懷突兀來千感，暮齒逍遥保一閒。天役萬形仍自役，何爲西墮又東還。
散髪披襟一再窺，未甘兀兀守書癡。月圓照盡天圓處，秋半凉當夜半時。人世無燈方作夢，山翁有酒更能詩。此心除却嫦娥外，惟許崚嶒瘦影知。
去思無德政，豈有吏民碑。家乏千頭橘，官羞七尺蓍。樵蹊談野史，茗榻和僧詩。是事山中好，歸來始得知。
浪說揚州鶴，居多薦福碑。聽師無孔笛，棄我不靈蓍。冷閲人間事，閒題物外詩。修行真有力，肯被鬼神知。
空庭風捲葉，壞廡雨淋碑。起廢須成厦，占孚預擊蓍。紅樓追曩集，碧落待誰詩。非有鈎牽□，□□亦未知。
莫詫橫磨劍，寧爲沒字碑。問花驚兔麥，賦藥護羊蓍。今我都無事，非公不作詩。夜窗各堅坐，兩地月明知。
躁求慾火熾，寂守德宇凉。斯人老世故，秋雨鋤驕陽。季郈雞浪鬬，臧穀羊俱亡。矢詩寫高懷，聳如見清揚。
少年健如虎，不信髪齒落。風雨凄其秋，衆葉失所託。深潜泉自滋，猛鍛石亦鑠。細思陶元亮，大勝王鎮惡。
補衮據鼎鼐，賜履銘旂常。流汗每浹背，孰知北窗凉。協力誅楚新，見忌於高光。商山與富春，采釣庸何傷。
游子悲天涯，志士栖山阿。少游一款段，何必減伏波。矍鑠豈不偉，末路終蹉跎。催科拙下考，當如陽城何。
雨隴秋告稔，風庭夜饒清。疲庶感幽念，未用思神京。矧茲九日近，亦足醉菊英。公暇一出野，細詢田父情。
每愧詩無古風調，背山樓閣曬花褌。稍知海若吞河伯，敢眩蹄涔一勺渾。
小儒百窘似貧戶，薪及扊扅襦作褌。梓澤珊瑚許窺否，未多玉璞與金渾。
六如第一伽陀字，堂扁剩傳彈鋏馮。肖象謂當求傅弼，傷麟無復見姬公。發棺義已參坡老，札闥嘲猶憶醉翁。栩栩侯王熱人眼，渠知身落大槐宮。
遯肥久已遠罝羅，獨慨流年老易過。宦學向來千齟齬，功言竟復兩蹉跎。是山可隠在人耳，今雨不來如彼何。羣蟄閉關迫摇落，未須輕奮怒蠅戈。
聞道公家所著書，擔囊荷篋喘肩夫。定應未肯輕傳借，良賈深藏有若無。
胸涵太古恐無鄰，面著微埃詎許親。顧肯城南訪窮巷，松風時煮一甌春。
周頌岐陽鼓，秦銘泰岳碑。覽觀明古鏡，推測妙神蓍。真復登三事，何如賦萬詩。江湖頻作郡，棠蔭有人知。
山游靈運屐，寺乞簡栖碑。歲計多栽菜，流年懶問蓍。醉眠書當枕，禪戲偈成詩。鬢白非今日，何勞曉鏡知。
歙州江見底，錄事亦如之。休吏早封印，訪僧閒著棋。舊鞍羸馬出，矮屋破簾垂。行處與住處，官清人不知。
雖然精吏道，不肯失民心。但飲鄰牆井，猶償月俸金。舉家惟菜味，附邑更棠陰。久弄周昌印，臨文勿太深。
彭門不記舊樓黄，吟社參寥未肯忘。更著雪添雙短鬢，早驚秋隔兩重陽。遥知剩種旃檀樹，便擬同焚艾納香。勉爲龜蚨驅兔穎，愧無雄健亢三長。
多生曾結短檠緣，埋沒書蟫不記年。左鬰右鄰窺奧藏，南浯北嶧問奇鎸。更饒曼倩三冬學，未抵天龍一指禪。絲盡繭成終有日，與公同作老蠶眠。
疲氓多菜色，去守乏棠陰。屬慮千峰旱，俄聞六月霖。麵灘船欲澀，茗務井還深。香潤迴瓜圃，聲酣起蔗林。炎官初恣肆，道暍稍侵尋。畏日方焦野，油雲忽冒岑。此凉甦萬病，厥價倍千金。解郡雖踰歲，留家尚至今。田登欣米賤，屋老懼書淋。遥念兒衣醭，兼虞婦竈沈。凄清傳古調，憂悶豁煩襟。拭汗紕綀帨，搔頭斷玉簪。却思穿石罅，共坐聽泉音。韭脆鮮鱗縷，梅芳煮醖斟。一江同照影，兩地隔論心。疑雪佳公子，輸君日對吟。
射蛇戲馬老劉郎，不爲乾坤減戰場。三徑寒華空悵望，閒居無酒對重陽。
心炎何處不南荒，瘴海煙深有玉堂。隨地著身無得喪，菊花開日即重陽。
此身生死國興亡，摇落年年本是常。無奈潘郎解悽怨，滿城風雨近重陽。
衣冠南渡紫微郎，流落天涯事可傷。不是詩人終不會，亂山深處過重陽。
戰塵漠漠草荒荒，兵過村空菊自黄。死盡親知身偶在，干戈叢裏見重陽。
飛鴻離魚網，玉石有俱焚。冥冥豈無志，鬼物妬璵璠。今代趙廣漢，誰歟哀王孫。粹然東南稟，頑薄推廉敦。悠悠桐江水，父老至今言。聽訟古楠下，審克恭且溫。郡將不解事，禍變生軍屯。婺米給濕腐，營壘朝無飧。出甲火府庫，僚吏爭潰僨。黄堂坐者誰，微服踰缺垣。公急叩府寺，衆涅忽自蹲。大呼好知縣，肩輿坐和轅。卒輩匪怙亂，猾刻專饕惛。各欲贍老幼，等死有本原。公急斥私橐，致米諸鄉村。稍撫以金帛，汝飽可無喧。頃刻事底定，闔城免屠燔。聲名由此起，褒語來天閽。就擢半刺史，遄又典大藩。東西浙河節，祥刑謹平反。芟亂保鄉郡，剿馘殲盜根。我時守馬目，鄰疆約相援。天地既翻覆，氣數難預論。箕子歌麥秀，邵平灌瓜園。展轉落閩嶠，勁翮終弗騫。燕趙朔風路，飲馬滹沱渾。據鞍始識面，鷄羣見丹鵷。乍聚忽驟散，歲月流沄沄。不謂桑梓地，辱公弭朱幡。草堂屈大尹，驚農壓籬樊。屢接月下麈，稍醉花前樽。近之若冰雪，三伏無歊袢。一朝怪事作，傳聞聲爲吞。奴告主者斬，貞觀法令存。况乃肆誣衊，姦人執仇冤。衆知無是事，避嫌口若鞬。衢州之駔胥，移文恣瀾翻。至欲加鉗紲，責以徒步奔。意公即自裁，足快私排拫。扁舟載公去，戈戟圍其門。面對事即白，大明揭覆盆。受辱固已甚，何待加囚圈。析爵地千里，如古諸侯尊。飛語一點染，視若砧上飩。二子縻譏禁，遠睨驚弟昆。竟爾病疽背，不得旋車軒。彼兇甚梟獍，俗薄徒實繁。非人類則已，心愧當自捫。嗚呼古明哲，豈不憂元元。沮溺隠季叔，唐虞有由拳。與其青蠅矢，狼藉汙瑶琨。孰與逃閴寂，忍饑擷蘭蓀。我賤無力氣，淖曾不能掀。貧亦靡賻賵，奠酹無鷄豚。激烈擬八哀，些歌招公魂。萬古萬萬古，遺恨凄乾坤。
芙蓉一雨爛枝繁，籬落紛披菊滿園。歲月少恩寒事迫，乾坤多難老身存。酒逢我輩何拘節，山在吾家不出門。高可常登亦常醉，獨能此日與銷魂。
煌煌鷄冠花，飛昂麗前軒。異物尚貴少，焉用此卉繁。翰音賦首飾，鳴將雄其羣。植物復肖之，天巧詎可原。細視足詭怪，惡多謂宜芟。嗟哉近霜草，十九已不蕃。獨茲峙榮豔，豈不勝枯樊。留以伴嘉菊，亦足華我園。
屈子悼芙蓉，胡於木末采。誰歟變秋樹，水花儼高塏。本非蓮藕類，稍稍具姿彩。厥植亦匪貞，朝澤暮已痗。叔世尚浮卉，貌取實故萎。吾廬百昌戕，一二此根在。無奈兒女曹，愛之若芳茝。曾不如蕎穄，足用拯疲餒。
酒爲萬有神，菊實百卉仙。敢問神謂何，我腸苦愁煎。此味一濡唇，倏忽千憂捐。仙說又何謂，南陽有其泉。昔人飲芳潤，槁項足引年。閒居愛重九，二物心懷旃。秋熱寒華遲，家貧時醪慳。屯乖勿深嘆，古亦有斯賢。
我觀滿囷粟，一粟之所充。海魚千百億，孕卵與粟同。春菊寸許芽，霜華秋叢叢。誤耘或失溉，槁死厥壤童。萬物生必成，塞天曾不容。殀閼盡屯厄，宇宙將無空。忍哉銳頭輩，不恤地上蟲。漢網非少寬，六合無人蹤。
思詩夜無寐，佳句招不來。不思忽有得，清晨視空階。昨日所未有，紅葉初可枚。小雨過庭菊，一夕粲然開。饑雀噪簷隙，紡車響林隈。百動各有爲，此復掛我懷。秋意美初寒，經營一銜杯。炊僕告薪盡，空庖風捲埃。
去年歸我廬，移菊於鄰家。今年灌我畦，百本餘秋華。閲時十二朔，暄凉更韭瓜。逋債之所叢，詆詬紛交加。燃頭復割腸，笑口仍呀呀。低價棄薄産，未辦充饞拏。憂端如箭來，惟有醉可遮。買酒賣書籍，匹如死天涯。
今年初發春，主人飲我酒。借問主人誰，是邦之太守。座中有上客，儼然八十叟。優伎何紛喧，觀者拄肱肘。于時梅始華，菊榮倏秋九。此主憤僕誣，逮對以疽踣。此客抱老病，亦復正丘首。人生會皆爾，曷不覆大斗。
何以知秋深，衾薄無濃夢。夢斷復不眠，寒氣夜已縱。幻虛成諸有，誰實神其用。積慘以消之，化工似好弄。東家生育喜，西舍哭泣痛。鴻荒考妣初，萬代幾賓送。釋氏寂滅樂，此理未必中。浩然思無涯，雨鳴鼓鐘動。
有金當報恩，有劍勿報讎。忘讎不過辱，忘恩禽獸儔。雛烏哺其母，豺獺知獻羞。豈伊具人面，曾不畜産侔。魯叟造化心，筆底天春秋。如彼貨與魋，何足私怨尤。千里忽命駕，□予將焉求。爲言篤故誼，一飯敢不酬。
世運日已季，帝王降而霸。人品亦復然，窮極事狙詐。孟堅列九等，三三以相亞。聖有生而知，愚至不可化。吾謂上上人，老死守田舍。遠迹牛豕間，胼胝事耕稼。彼昏慕鼎食，厥價下之下。何待臨伏锧，然後發悲咤。
昔聞有烈士，哀歌缺唾壺。衰暮心不已，徇名殆忘軀。我老詎復爾，一壑不願餘。外物百無嗜，惟喜讀我書。空樽已絕瀝，寒庖僅微蔬。兒啼得非餒，塵編聊自娛。弊廬匪無山，猶茲寄城隅。車馬不至處，願言遷林居。
吾年志學初，故已嗜爲詩。三霜當六十，無復一黑髭。生事置墮甑，世故愕敗棋。獨喜五柳作，時時一哦之。□□其猶龍，隠見不可羈。道人結淨社，刺史遺酒貲。親狎□□□，亦不作岸崖。永言想遐𨅛，終老茅簷栖。
賦詩學淵明，詩固未易及。飲酒慕淵明，酒復罕所得。荒凉數畝園，卜築未成宅。此或類陶家，秋菊亦可摘。古稱士希賢，將無肖厥德。如我於柴桑，往往似其迹。儲粟既以缾，子尤不勝責。有時醉欲吟，坌集索逋客。
三歲出瘴嶺，弱冠歷吳楚。晚涉大漠寒，遠弔長城古。失□得謗讟，少樂多辛苦。侵尋四十年，復此守環堵。松楸僅有存，骨肉化爲土。豈不登一名，貧甚於父祖。行行荒籬間，寒華粲可數。惟酒足解愁，錢盡不得酤。
堂堂陳去非，中興以詩鳴。呂曾兩從橐，殘月配長庚。尤蕭范陸楊，復振乾淳聲。爾後頓寂寥，草蟲何薨薨。永嘉有四靈，詞工格乃平。上饒有二泉，旨淡骨獨清。學子孰取舍，吾非私重輕。極玄雖有集，豈得如淵明。
吾家一何奇，奇峰照南窗。是爲紫陽山，萬木青樅樅。上有出岫雲，下有見底江。江清雲無心，伴此眉宇厖。詩思忽飛來，時有白鳥雙。落日澹秋色，寒溝度枯杠。歸歟書屋夜，昏燈剔幽釭。懷人良未遠，遯翁生是邦。
竊嘗評少陵，使生太宗時。豈獨魏鄭公，論諫垂至茲。天寶得一官，主昏事已危。脫命走行在，窮老拜拾遺。卒坐鯁直去，漂落西南陲。處處苦戰鬬，言言悲亂離。其間至痛者，莫若八哀詩。我無此筆力，懷抱頗似之。
人言太白豪，其詩麗以富。樂府信皆爾，一掃梁隋腐。餘編細讀之，要自有樸處。最於贈答篇，肺腑露情愫。何至昌谷生，一一雕麗句。亦焉用玉溪，纂組失天趣。沈宋非不工，子建獨高步。畫肉不畫骨，乃以帝閑故。
道自漢魏降，裂爲文與詩。工詩或拙文，文高詩或卑。香甌假山序，不妨自一奇。鰣橘多骨核，乃至肆詆訾。恭惟陳無己，此事獨兼之。五七掩杜集，千百臻秦碑。四海紫陽翁，歸美豈其私。所以此虛叟，取爲晚節師。
天地亙長有，山川無盡時。人爲萬物靈，曾靡百年期。堯舜復安在，桀紂亦如茲。魂消骨已朽，是非焉得知。阿瞞營八極，羣雄略芟夷。分香何戀戀，終有西陵悲。俗眼乏遠矚，世議多偏私。蠅蚊不待霜，有酒聊自持。
子雲性滑稽，寓意頌酒德。鴟夷雖勝瓶，豈終無腐日。子反以此斃，孟公卒自賊。萬物有中道，盍少循軌則。唐用交州督，畏瘴避遠役。抵死坐不飲，如此固爲失。北齊有孫生，執筆老敕勒。一夕醉不起，彼亦豈爲得。
君子食己德，小人食己力。萬卷空自讀，一錢終不直。使此腹無書，詎可登仕籍。艱難一飯故，展轉百憂集。前臑不復夢，歸灌畦數席。芋首已足掘，豆莢亦可摘。所烹無不美，自我鋤上出。寄謝朵頤人，抱饑幸無戚。
我不識淵明，但以菊觀之。白露化爲霜，百草忽已萎。始見南山松，青青虬龍枝。睠此粲然英，凜有千尺姿。擷菊酹我酒，倚松哦我詩。二物足相配，彷彿齊與夷。遥遥襲世胄，豈無王謝兒。故是芙蓉花，亦得與同時。
世稱陶謝詩，陶豈謝可比。池草固未彫，階藥已頗綺。如唐號元白，白豈元可擬。中有不同處，要與分朴詭。鄭圃趙昌父，潁川韓仲止。二泉豈不高，顧必四靈美。鹹潮生薑門，蝦蜞以爲旨。未若玉山雪，空鐺煮荒薺。
獨吟不愧聲，獨立不愧影。獨行不愧屐，獨卧不愧枕。昏昏十日醉，炯炯一夕醒。古瓶插殘菊，老碗貯凍茗。三嗅復三漱，浩然萬慮屏。節食甘獨饑，薄衣耐獨冷。狸膏肥粟栗，出穴落匕鼎。此事世接踵，夜坐試獨省。
三月三十日，唐有窮詩人。惜春不肯拾，共坐夜達晨。此得守歲意，事愚意已神。寸陰以分計，一分直千囷。竊慮假寐頃，倏忽失我春。今此九月晦，虛叟尤酸辛。摇落始云悲，迴首忽復陳。詎忍棄菊舊，遽喜迎梅新。
游山不必衆，邂逅三五人。酌酒不在多，淺深十許巡。高可登即登，不復拘日辰。可飲即與飲，無問芻牧民。九月向十月，丹楓日以新。城東有奇阜，霜寒出嶙峋。一眺鴻背上，嘯歌岸風巾。吾雖愧孟嘉，不作桓溫賓。
風亭月榭欲爲之，十許年前已築基。秋著碧山環作畫，天將白鳥點成詩。撫松已幸追陶徑，夢草無煩憶謝池。典午紀中摇落語，白頭洄泝不勝悲。
落葉卷秋原，斜日照荒草。我所思兮山中人，餐松辟穀修仙道。將旄相印本無心，一蓑尚喜收身早。袖有長生度世方，玉杵玄霜倩誰搗。白雲三耳真人家，磵霜不死菖蒲華。笑挹諸公葛陂杖，同駕老龍穿碧霞。顛歌狂舞酒酣時，一洗萬古興亡悲。九萬里風排闔歸，茫茫六合黄塵飛。
住山應是勝游山，矧此仙區異俗寰。幾度出城行十里，何時築屋就三間。化猿君子高難問，射虎將軍老合閒。祇慮家人猶粒食，水泉深冷石田慳。
箐果崖芝日足餐，賣薪時亦下雲端。鄰家有酒常同醉，晚歲無衣不嘆寒。黑白石充棋子用，青黄樹當歷頭看。鬚眉不愧商山皓，可待爲人作羽翰。
君家梅最古，舉世少人知。天地無吾黨，風霜自北枝。一痕新月外，數點小春時。肯爲援琴否，浮香更有詩。
天寒歲云暮，策馬欲何之。叩戶元無事，開襟莫更疑。可輕千里別，不話一番詩。今代能吟者，吾曹外有誰。
晴耕新種麥，破塊滿田間。詰曲隨牛路，周遭傍馬山。幾人鍾間氣，往歲聳朝班。黄卷今猶在，青雲未易攀。
掛粟枯桑杪，籬門晝掩關。晴霜開曠野，寒日曬荒山。指點村煙外，經行塚樹間。羣豪故貪愎，竊發亦愚姦。
木脫秋聲盡，田空野鳥饑。時危羣盜慘，身老故人稀。所至猶堪醉，無求自合歸。寥寥天地內，古意一何微。
朴略童蒙學，堆豗句讀師。有能致卿相，或不贍妻兒。士故無他業，人誰此味知。公庭彼爲吏，日日醉歌姬。
姓字人能說，無名意謂何。厭稱窮學究，佯作老頭陀。宗炳疑相似，韓康定見訶。有來問誰某，祇是笑呵呵。
鳥雀次第起，鼓鐘更迭鳴。祇應迫人老，豈是報天明。隘巷喧喪事，遥風過市聲。有爲無不盡，何苦更刀兵。
欲雪尋梅樹，餘霜殢菊枝。每嫌開較晚，不道謝還遲。早慣饑寒困，頻禁盜賊危。少陵情味在，時諷浣花詩。
老膽堪多恐，焦脾更積憂。軍聲時洶洶，債事日悠悠。西路危單騎，東灘乏便舟。情懷無一可，風雨五更頭。
侵尋小雪初，不雨五旬餘。深井腥泥水，荒畦槁蛀蔬。牛災傳聚落，蛇出駭階除。巫詫瘟神王，官虞火政疏。淺流停碓磑，磽隴抗犁鋤。閩粵挻兵祲，江淮斷漕渠。訛言興委巷，穢氣集窮閭。市藥邀珍價，僮衣類臭帤。衰年今爾許，惡况又何歟。脚汗眠慵洗，頭風坐畏梳。捫多王猛虱，食謝孟嘗魚。半世空爲吏，平生誤信書。得閒真已幸，多懼復焉如。田不能倉廩，家纔有室廬。稍令逢小稔，亦足慰貧居。驟濕生朝礎，斜飄過晚墟。簷茅聲乍滴，檻藥色微舒。牟麥還堪望，蝗蝻想漸祛。良朋胥此會，憂抱與俱紓。斗酒適酤至，烹鷄漉韭菹。
荒園槁葉飄，薺菜已堪挑。頗訝煎茶緩，元知汲水遥。日暄花迸蕾，霜過土生硝。小待謀新醖，詩朋一一招。
詩翁今雨來，同步上荒臺。草死元藏藥，花窮始到梅。南方酣戰急，北陸苦寒催。窮老情懷惡，因君得暫開。
試與呼蒼昊，云何鬨綠林。誰歟能受諫，吾欲告司箴。稍有偷生路，應無守死心。古書今不信，衰腐獨沈吟。
晚臺閒一望，城盡古溪頭。冬暖人多病，山深市早收。打門驚客至，乏酒遣兒謀。數蟹才堪擘，酣眠失百憂。
吟袖與風飄，囊無錦可挑。頻來閒話好，勿惜步行遥。煮淡蔬勝肉，燃枯草带硝。我心知此客，未易以旌招。
詩忙去復來，側睨笑輿臺。未厭庖三韭，終難和八梅。親朋驚逝謝，租債迫徵催。不酌開懷酒，愁眉詎許開。
談拂風前豎，吟藤月下挑。是非姑且置，來往不爲遥。蟻甕營新漉，貂裘補舊硝。聊同小隠隠，未用大招招。
天寒鸜鵒來，望雪上山臺。髪少不重漆，眼昏猶識梅。醡槽呼旋製，窯盎買連催。新許民間釀，樽應日日開。
重陽晴過小春天，忽復蕭騷雨可憐。響入竹林全似雪，濕蒸茅舍最宜煙。戰塵洗淨無傳箭，客路泥深亦著鞭。三月聚糧豈容易，臨風殊覺意茫然。
南寒稍近折綿天，葵薺爭承小雨憐。凍合遠峰應有雪，炊殘荒市更無煙。未妨夜畫爐中筯，何苦晨呵袖裏鞭。人事好乖行路惡，政應委順付怡然。
一雨疑當冷，旋爲暖所勝。南方難得雪，冬半尚無冰。餘菊香深釅，羣蔬意似矜。林疏石路細，遥見隔溪僧。
一別九寒暑，乾坤事事新。老身餘長物，故友盡窮人。汩汩猶羣盜，時時有戰塵。少陵詩眼在，試覓曲江春。
菊悴蘭摧憶別離，雪邊重映十年詩。淚凝紫篠湘靈怨，血迸紅英蜀魄悲。曠野虎狼喧寇暴，長途魚雁隔親知。莊生浪說能齊物，堯桀彭殤詎可欺。
荒崖傳有虎，飛錫徑登危。衣槲紉枯葉，餐松嚼嫩枝。病人求咒水，野老施庵基。一夕緣何事，飄然失所之。
山肩寒聳月隨歸，榾柮爐紅閉板扉。跨竈郎來溫課冊，齊眉人爲摺深衣。花傳喜信燈如語，草就佳篇字欲飛。舊日聲名劉夜坐，能傳家鉢似君稀。
林禽畏冷暮爭歸，水上荒城早闔扉。敲月會棋迎皂衲，斧冰供茗喚青衣。齕萁老馬廄中響，瞰燭癡蛾窗外飛。忽報樓頭禁鐘動，平生樂事歎今稀。
酒醒招得醉魂歸，深護爐熏鍵夕扉。渴舌惡甜勤潄茗，癯肩耐凍懶添衣。頗聞空暗無星出，小待更深定雪飛。一字不圓終不寐，癖詩如我自應稀。
六幕垂同凍不埃，舞霙呼我燕窗開。已從衣上霏微見，未肯簷前汗漫來。就砌拾看呵指笋，隔簾迎數鬬妝梅。衰髯却怪全相似，且置閒愁撥蟻醅。
雨收霰止絕纖埃，壓瘴迎豐兆已開。欲積忍將靴踏去，初飄喜著袖盛來。微微糝體尋生粟，稍稍粘枝輒亂梅。不解高樓辦歌舞，典衣亦合買新醅。
送分迎至苦匆匆，壁立蕭騷肯嘆窮。四海交游存想外，十年奔走亂離中。生平不作今人調，爾輩焉知國士風。自覺近詩如死樹，傍無枝葉更心空。
誰知緹室動葭灰，總道陽從九地迴。年近六旬愁裏過，身行萬里死邊來。詩存瘦骨全如我，花倚春風不是梅。偶有友朋仍有酒，看雲聊與釂深杯。
遇節何其窘，治家乃爾難。穀生舂苦碎，薪貴竈嫌寬。病體危狼狽，時情畏觸蠻。擁衾聞客至，强整舊衣冠。
忍事寧生癭，今誰似我能。缺錢分竈婢，賒米乞庵僧。惡語聞皆恕，凡詩見亦稱。平生樓百尺，非復舊陳登。
老子家風舊，從來節是常。糟薑三盞酒，桕燭一爐香。今歲適多病，吾兒猶異鄉。十分無意緒，簷雨曉淋浪。
貧家無節物，何况此荒城。村妓聞來賀，山翁懶出迎。頭瘍連耳腫，夜雨雜風鳴。政爾堪高卧，牀香菊枕成。
重報鶑花信，誰司鐵炭權。更經三度節，即滿六旬年。豪動書千紙，窮難致一錢。不憂無穴葬，惟喜有詩傳。
家人簪珥舊，草草亦梳粧。雪几茶花雅，風爐柿葉香。乃翁時自笑，此輩詎吾量。免賀俱休拜，新正一併償。
古道古君子，今於何處求。每聞梔馬箠，不慮蘗馿鞦。賈藥全多僞，醫錢卒易酬。頭岑姑止酒，或恐自然瘳。
雲無可書者，泥屨隔牆聲。小市扃虛肆，荒庖絕美烹。流涎淮蟹紫，入夢海柑頳。莫殢閉關卦，兵戈商不行。
千金營可致，一句得應難。積債真無奈，成詩且自寬。冰皸窮朔漠，火瘴度甌蠻。不似山中好，歸歟遂掛冠。
曾被卑辭誤，吾嘗笑綺園。共欺蛇帝醉，不保橘奴根。病起晴冰破，禪悠凍石溫。向來腐餘夢，拂拭了無痕。
昔可今惡可，人能我不能。已無換馬妾，惟有打門僧。幼婦慚前作，愚公定別稱。少狂老方悔，焉用一科登。
病無醫自愈，餐飯漸如常。懶剔書燈暗，閒挼藥紙香。就令窮有鬼，終愛醉爲鄉。輸與諸年少，從軍過樂浪。
閒居已三載，不憶舊專城。未暇憂饑凍，唯便免送迎。飛花棋上落，幽鳥枕前鳴。寒極如春月，新篘綠酒成。
騷壇君肯將，吾敢與爭權。風月三千首，江湖四十年。老思騎竹馬，窮笑惜苔錢。此味諸人會，遺燈或許傳。
鄰人窺小圃，籬落倚村莊。雪屋晴窗淨，山爐燄火香。異花看又數，隙土步頻量。擬築新亭小，如山債未償。
病來諸事懶，於世百無求。古帙蟫吞字，閒鞍鼠斷鞦。佳招差可謝，新詠决須酬。耳聵頭昏極，君詩到即瘳。
剩欲延諸彥，嚶嚶聚友聲。尚堪紬古玩，祇愧乏珍烹。君健松髯碧，吾衰瓠頂赬。何當即勿藥，環席百杯行。
小圃無亭榭，心閒地自寬。好花書壁記，怪樹畫圖看。雪少先誇瑞，霜嚴諱說寒。貪嗔除已盡，唯要不癡難。
細省浮生理，宜令寸地寬。老兼無病少，閒欲不貧難。遠極山逾好，晴初雪更寒。聚奎幾卿相，誰解勝陳摶。
萬事何堪挽，江流日夜東。年華三戒後，心緒四愁中。待雪登危阜，觀星仰暗空。夜寒天地黑，幾室有爐紅。
之子有名父，何蕃合比肩。虞庠驚脫穎，孔壁妙忘筌。高第攽楓扆，長身掩薤阡。師亡鄉黨惜，人往歲時遷。達宦誰無死，遺文爾獨傳。客郵曾旅進，邑子例垂憐。衮語推真幅，絺詞激懦篇。善人宜有後，一見欲潸然。
牛下悲哀甯戚謳，捐湯置禹此何由。父初傳子風差薄，臣至干君德轉輶。歸啟舊家猶幾在，升陑衆旅已相仇。何人得似彭鏗壽，見夏爲殷復見周。
七月陳王致太平，轉頭已聽黍離聲。陪臣僣上三歸備，霸國邀君九鼎輕。釋氏談空端有理，詞人賦恨豈無情。燠年寒歲頻更換，未抵黄河一度清。
禔身涉世謾多憂，運去時來不自由。孔子三千難變魯，太公八十尚興周。星辰歲久常差度，江海潮生會倒流。萬有盈虧理如是，可須慳作醉鄉遊。
燈前閒覆孟堅書，瞬息炎劉四百餘。五聚井星才屬爾，一抔陵土竟何如。早誇發縱輕烹狗，終藉吞舟失漏魚。若使高皇爲晉獻，可須莽卓始丘墟。
劉琨勸進豈無聞，王猛臨終亦有云。穢史汝能誣正統，老傖誰實蒞餘分。山陰禊事流觴帖，彭澤歸來植杖文。二物萬年終不泯，可能草木張吾軍。
倏忽還如晉滅吳，六朝宮殿永榛蕪。千嬌玉座酣醽醁，一命青絲繫轆轤。早使閣中無貴嬪，未應闕下有蠻奴。他時月夜逢楊廣，衣鉢相傳不早無。
突虎衝蛇獻荔枝，冰皴霧瘴覆全師。豔妃有弟堪爲相，叛將無君懵不知。嗣后已成靈武篡，舊臣空復曲江思。太平可似花開易，羯鼓三聲喚得來。
中原赤氣已龍興，豈必橋江罪若冰。花不忍看春哭后，金何曾惜歲齋僧。失身亡國非無痛，保士全民尚可矜。復遇大梁愛文藝，餘臣往往與瀛登。
客從函谷過南州，略說長安舊日愁。仙隠有峰存紫閣，僧居無寺問紅樓。蘭亭古瘞藏狐貉，椒壁遺基牧馬牛。萬古不隨人事改，獨餘清渭向東流。
力引豺狼噬九州，貛郎於世果何仇。青苗法令初爲祟，玉斧封疆半已休。紹聖南行多不返，靖康北狩欲誰尤。兒時曾讀前朝史，幾夜寒燈見淚流。
前世何知後世長，老年合悔少年狂。即今安在凌煙閣，畢竟無非審雨堂。脚底東西南北路，樽前三萬六千場。謫仙落魄人誰識，終許詩名死後香。
老檜長松玉立身，雪摧霜挫不爭春。但須處士杯中物，可用明公壁後人。自審詩肩無骨相，或稱書眼尚精神。南山射虎非吾事，亦復傍觀野水濱。
寒齋兀兀味殘書，一上崔嵬計未疏。下界喧卑離市井，平臯灑落見樵漁。斷鴻淮漢三江外，古樹隋唐五代餘。忽憶浮溪偃王句，顧瞻遺廟意躊躇。
禦寒時著火文武，等醉豈拘杯聖賢。土潤春應萌有日，塵清野更潔於天。誰呵凍筆詩能畫，獨上高崗意欲仙。剩有籬根未消處，試裒枯篠取茶煎。
霽色寒光滉詩眼，謝家舊賦果誰賢。無聲忽訝潮包地，不夜常疑月在天。溪上過橋僧似畫，樓頭把酒妓如仙。老夫幸有瓶笙在，更掃空階落葉煎。
紙色光新聳壞櫺，履聲鬆脆兀閒庭。饑禽啐砌留奇迹，枯樹拏空失醜形。早與花根添麴糵，可容畫手著丹青。溪西凍瀑融晴滴，欲問巖僧借凈瓶。
簷澌餘滴濺風櫺，三日晴猶剩半庭。足使蝗蝻俱屏迹，未妨鶑燕尚潜形。調鹽凍字難爲墨，透瓦炊煙漸放青。共笑愛梅癡老子，夜深溫水換銅瓶。
春光幾度九十日，人壽都盧一百年。老圃地寬花富貴，醉鄉天闊酒神仙。誰能晚節消閒福，時喜新詩得警聯。曉色欲紅拜元造，爐熏一炷鵲聲前。
殘雪西郊路，依稀已似春。初程何必遠，相識况如親。久遠交宜淡，沉綿飲戒醇。故辭情話友，擬便穩眠身。販旅駢荒店，蠻音酗近鄰。霰穿疏瓦亂，風掠破巾頻。倦馬噴醒嚏，頑雞絕凍呻。謾誇爲客慣，却憶在家貧。老嫗言堪取，諸奴意勿嗔。近來軍過後，少有早行人。
凍濘滑如油，前驅雨未休。轉添行路惡，始覺別家愁。早市漁翁聚，靈祠嶽鬼幽。憩鞍寓吾目，有句亦堪搜。
殿閣猶如許，兵戈豈不無。終然香火在，直與子孫俱。緒德垂千古，全功保一隅。唐陵已煙草，誰作降神巫。
竹樹環齋館，真宜聽雨聲。不堪終夜急，似欲阻人行。薄醉眠難熟，多思夢輒驚。漏牀正當面，移枕屢縱橫。
世故時時異，年華物物新。溪聲添夜雨，麥事待晴春。草棘扃空戶，巖崖伏凍人。問言何至此，征騎往來頻。
立春猶二日，漲雨一何深。秀足明吟眼，危如撼旅心。僕愁前店閉，馬怯小橋臨。不見兵氛起，溪西好竹林。
溪港周遭曲，田原迤邐賒。猿猱崖刻削，烏鳥樹槎牙。近水皆宜竹，先春已報茶。千村經劫火，萬境嘆虛花。破落餘神廟，荒殘少富家。見人唯欲避，問事只成嗟。俗異言難曉，程脩路恐差。前朝題壁士，往往字如鴉。
煙爲火之氣，欲雨煙不散。陽爲陰所遏，炎焰變舒緩。雲乃水之氣，欲雨雲乃浮。陰爲陽所爨，饙餾成波流。殘秋窮臘百餘日，小園不曾鞋底濕。東風欲動問行程，山中比夜雨連明。吾聞陰陽交媾，始生萬物。不蒸不發，不漬不茁。往者久晴，欲駕遄輟。今行而雨，咎天何說。然則紫陽山人老如此，夫豈得已有行役。皇天肯念行路難，豈不能頃刻之間一掃雲煙紅日出。
槁木豈有情，頑石且無知。何術使之動，不假人力施。緯竹以爲車，堰水江之湄。湍流既迅急，樞軸爲斡移。朽杵輒雀躍，死磨猶驥馳。一日殆百斛，成功歸簸篩。吾聞往古初，冥冥若愚癡。火食尚未悟，人與禽獸嬉。聖智既有作，便利無不爲。機事至此極，機心開自誰。所以桔橰人，旁貽甕汲嗤。馬本齕草物，教之諳戰鼙。鐵若不入冶，焉有劍與錐。工械日以廣，生靈日以糜。平生子方子，拙直爲人欺。見巧終不喜，諷此舂磑詩。
驟雨送殘雪，山澗沒半膝。悠悠入深溪，想復高數尺。赤土流水紅，青土流水碧。寸步阻爛泥，詩眼返自德。維茲九江路，巴蜀通大驛。今事既不然，取道浮梁側。西偏數巨港，春漲輒泛溢。無橋復無船，僕曹爲予戚。老夫負膽氣，動爲萬里役。江河淮湖間，徑度無怖色。恭惟天所棐，豈不在正直。但行無所苦，前路皆晴日。
家居豈不好，事此鞍與羈。春前三日雨，僕夫畏深泥。江南萬山中，岡嶺互高低。踏土不踏石，馬亦惜其蹄。野逈暮有虎，村荒晨無雞。升斗安所糴，囊粟千里齎。身汝不自愛，茹荼甘旅栖。曰予匪得已，伐木詩有稽。交誼重金石，星霜悵分携。一覿庚夙願，投老歌歸兮。
野火燎荒原，霜雪日皜皜。牛羊無可噍，衆綠就枯槁。天地心不泯，根芽蟄深杳。春風一披拂，顔色還媚好。如何被兵地，黎庶不自保。高門先破碎，大屋例傾倒。間或遇茅舍，呻吟遺稚老。常恐馬蹄響，無罪被擒討。逃奔深谷中，又懼虎狼咬。一朝稍甦息，追胥復紛擾。微言告者誰，勸我宿須早。人生值艱難，不如路傍草。
黟縣魚亭驛，東萊閣老詩。雨晴雲氣斂，峰古石形奇。老眼經題奬，高風費詠思。祇慚無密竹，不似紹興時。
崖仙憶昔手予携，音響如鐘氣吐蜺。槐國諸公千夢蟻，甕天餘子一醯雞。滿浮芳酒春梅動，朗誦新詩夜月低。倏三十年如一瞬，東坡門下愧雙溪。
茲爲何人宅，桂柏猶蒼蒼。樓閣已傾卸，下有室與堂。窗戶半拆卸，髹漆留餘光。釜去存破竈，畫剝欹頹牆。想見全盛時，日夜崇豆觴。書塾在其左，子弟聲琅琅。問今安所往，豈不有死喪。死喪則不然，避兵移他鄉。他鄉亦不遠，深阻踰磵岡。自古有避地，兵來尚可避。惟有避役難，追逮窮所至。昔住大宅人，今爲忍凍民。
離家四五程，所至盡堪驚。未許盜皆息，焉能軍不行。人移山裏住，春廢道傍耕。破屋知誰主，桃花照眼明。
連宵好夢頻，二喜集佳辰。曉霽逢春日，山深遇故人。立談詢近事，小酌叩荒鄰。暮宿東松寺，吟眸處處新。
十載亂離頻，何知有此辰。翩躚果下馬，突兀眼中人。野店春盤共，僧房夜榻鄰。吾宗老仙伯，題墨尚如新。
一僧垂亂髪，杉閣夜寒饒。開鎖容鋪榻，求錢爲造橋。獼猴窗外嘯，鼯鼠燭前跳。岳筆親題壞，前朝恨未銷。
九十前朝老，髯疏骨亦清。相形宜老壽，說夢憶昇平。田屋臨官道，孫男給遞兵。興州馘狂賊，曾見捷旗行。
三十年前此路行，來車去馬唱歌聲。旗亭沽酒家家好，驛舍開花處處明。白羽宵馳四川道，青樓春接九江城。如今何事無人住，移向深山說避兵。
三十年爲世，吾今迫六旬。兒時前輩盡，亂後善人貧。未測前途闇，空追往迹陳。所親化埃土，猶入夢魂頻。
行行萬山頂，無復大陂池。小磵清且駛，時見白鷺鷥。有魚必不大，何况亦無之。聯拳一孤影，盡日沙邊窺。七澤足鮮食，曷不往彼爲。公子以臆對，羽族幸産茲。腹腸能幾何，少許可無饑。井鮒尚不顧，王鮪安所思。鸕鷀善攫捕，扼吭富漁師。雖貪亦不飽，孰若廉自持。
後山路安來，前山路安去。高中不無低，自有可通處。譬如澗谷水，日夜泉源注。但聞水流聲，不見來去路。避礙適其順，智本何所惡。後世窮梯航，乃以嗜欲故。漢武天馬歌，文采誠獨步。焉知十萬師，暴骨委秋露。我願四達衢，但行商與賈。一遇荷戈人，寸跬不可度。
林下機聲復碓聲，時時犬吠又雞鳴。雖然此是尋常物，村落聞之即太平。
沽酒人家短竹籬，門前三兩牧牛兒。雖然此是尋常物，軍馬才過不見之。
桑柘陰陰間苧麻，店前下馬便斟茶。雖然此是尋常物，亂後空村沒一家。
大婦銀釵小綠裙，採茶洗菜踏溪雲。雖然此是尋常物，一旦無蹤爲過軍。
屋上炊煙屋下燈，客來汲井具瓶繩。雖然此是尋常物，不是承平見不能。
新晴春早暖，客裏上元天。輦路燈如夢，璇霄月欲圓。豈惟無酒酤，不復有床眠。歌舞愚兒輩，凄凉已十年。
金甲朱衣畫壁昏，軍聲不到暫開門。數家祈福來澆奠，剪紙糊燈作上元。
轉山五七里，涉磵十百所。碎石鐵蒺藜，銳石木齟齬。豈但行人難，亦復念我馬。水涸尚自可，况乃值過雨。正月春氣動，江南異北土。崖溜一已滴，奔湍怒如鼓。緬懷十載前，荆蜀及湓渚。大閫走鈴檄，雜遝混民旅。此驛既已廢，十步九榛莽。軍行不齎糧，所至頼鈔擄。中産得幾家，遷避入深塢。窮戶無一物，草棘障環堵。前岡二客來，望我百步許。意其爲武夫，疾走蔽險阻。人情既可見，避兵如避虎。矧肯治私道，築削費杵斧。叢篁鳴野鳥，黯黯天欲雨。老矣爲此遊，作詩記良苦。
晝欲求一淘，有竈無竈煙。夜欲求一榻，有屋無屋椽。歷歷數百里，無人居道邊。問言何至此，我亦爲恍然。江西走荆蜀，行行三十年。鈴卒遞羽檄，販夫駢擔肩。觀國上秀士，奉使驟達官。車馬或相遇，往往皆衣冠。後隴竹未斷，前坡花已妍。入肆欲美酒，既醉不問錢。是時鬢如漆，浩歌無憂端。豈謂再至此，滿頤霜雪攢。尋覓舊題壁，脫落迷榛菅。乾淳老前輩，間有數字完。昔時所見人，往往沉重泉。翕張孰移斡，隆替更變遷。雲曖淡竹嶺，雨昏石頭田。我僕既已惰，我馬復不前。慷慨一以思，古有行路難。難更莫如今，懷古空永嘆。
紫陽元日得晴日，曉鵲聲邊駢賀客。玉梅爛漫照椒觴，盡我真珠紅一石。祁山山下初立春，馬上送迎逢故人。故人挈榼藉芳草，啼鳥遊絲天氣新。吟鞭轉入西江路，寶月欲圓碧霄暮。南方戰罷聞者喜，盡道上元仍甲子。卒然軍興由盜興，千里無煙况有燈。雞犬逃生且未暇，上元之雨吾何憎。萬馬還營速須早，放與田家蠶麥好。甲子之雨恐不可，聽彼謠言愁殺我。
春空蒸小雨，漠漠復紛紛。枯石皆生水，平田亦出雲。氣溫衾暗覺，聲細枕微聞。今日迎人馬，西郊草欲薰。
云無又有之，細亦不毫絲。未許迎眸數，才容灑面知。積能成樹滴，散忽被風吹。野燒痕初動，春鞭政要詩。
所謂上元者，俗以侈昇平。漢用方士說，祠祭夜達明。爇炬或始此，游觀實何名。年登庶事遂，春早芳意萌。冶粧飾粉黛，豪奏喧絲笙。愚玩奪稚魄，淫窺蕩狂情。天寶覆唐都，宣和傾汴京。詞人麗唱在，物極良足驚。一隅頗完盛，四運遄代更。戍守列萬里，鎮防連百城。崛起間竊發，交馳事遐征。昏黑煙火滅，哭聲無歌聲。曉雨花信過，夜蟾桂輪清。時節既如此，焉問陰與晴。
人生千萬事，都不似歸來。是澤魚堪釣，何田稻不栽。客行元亮邑，家寄子陵臺。緬想二賢迹，吾顔亦靦哉。
飛石危如墜，枯桐死不春。霧深云有虎，茅動故愁人。破屋潜饑嫗，荒祠畫怪神。步行牽瘦馬，背汗浹寒身。
憶上梧桐嶺，江淮萬里開。匡廬天外畫，彭蠡地中杯。暖欲還燕雁，香應落庾梅。重來感時序，更覺子山哀。
夜入廬山路，開元萬柱宮。穿廊石渠水，凉座竹林風。羽客談霏雪，星郎氣吐虹。劫灰如可問，無復昔人同。
不見秋崖老，吾宗尚有人。十年疲遠夢，七尺記長身。醉月金陵曉，遨花輦路春。雁題盟未爽，鶴化事遄新。稍覺高閎改，徐行曲巷詢。應門才入謁，下榻愧爲賓。小閣書窗凈，芳筵飲斚醇。盡令諸子拜，更許大難親。積廡芻糧溢，堆盤果餌珍。和篇勤唾玉，枉教妙鈎銀。霽雨微膏野，和風早應辰。挈壺煩僕御，並轡出城闉。繾綣情何厚，殷勤意甚真。道傍分手暫，隴上轉頭頻。無復離懷惡，誰云古誼陳。長郎仍遠餞，羈客倍驚神。跋涉將千里，漂摇近一旬。二孤彭蠡外，五老大江濱。倦憩停征馭，遐思值便鱗。寄詩寓予感，衰老易譫諄。
行役亦何聊，聽予旅况謠。水須分嶺頂，路必過山腰。早問人求店，無輕馬度橋。衣袍不解带，側卧幾寒宵。
江湖分合處，風水互東西。官禁收燈早，民居結葦低。二孤流俗誤，九派舊蹤迷。剩有登臨興，春霖滿路泥。
峨峨臨峭壁，渺渺指寒洲。船壓萬鈞重，帆開一葉浮。雲沙連幾郡，雪浪舞中流。目快心還恐，吾行曷少休。
妙年璧水播英辭，半世聞聲鬢未絲。賜姓遠從梁武日，家風復見喻鳬詩。九霄空闊飛騰勢，萬卷縱橫講授師。重到廬山亦何喜，喜君知我我君知。
清地虛天渺何許，芒鞋未往意先飛。山中叱石初平隠，月下吹笙子晉歸。不死真人千劫在，無垠濁世一塵微。何當日嚥丹池水，長共寒猿嘯月霏。
猶憶清虛下雲漢，轉頭劫塹已灰飛。三山恍惚驚鼇動，千歲凄凉望鶴歸。風度羨君仙骨瑩，年華迫我世緣微。豈無道侶歌招隠，許脫紅塵卧碧霏。
朅從歙浦來湓浦，聞自全州入桂州。倚俟先生還北棹，定容小子到南樓。甘留旅瑣緣何事，積受恩私愧未酬。但願歲時一相見，萍蹤從昔慣漂浮。
南斗之南八桂林，携琴欲覓舊知音。想君湘水花邊路，識我衡陽雁外心。偪側甲兵詢動靜，艱難書問畏浮沉。相煩爲報真消息，莫待春江柳色深。
西浙東江昔袂分，洪都湓浦忽相聞。才看陶令門前柳，却憶滕王閣上雲。何處魚蠻能避役，無邊鯨海尚行軍。詩書胸次堪籌國，定不專憑柱後文。
春草茫茫闊，春江渺渺流。斷魂欲誰訴，極目使人愁。更過天垂處，應無地盡頭。豪商似差樂，槌鼓發鹽舟。
桑落洲前路，江流自北南。美人何處在，劫火殆難堪。津吏苛魚稅，沙民賣席帆。情知白司馬，到此濕青衫。
公家賢伯仲，似是晉機雲。黄卷丁年共，青燈午夜分。望風初魄動，飲德更心醺。自合登臺省，官猶類廣文。
春亭前日聚，一徑入深雲。水綠痕初漲，花紅蕾欲分。頻敲無好句，屢釂有餘醺。不減山陰勝，公宜作敘文。
妙年富才藻，亹亹迫淵雲。逸勢波瀾闊，神功混沌分。百爲爭細故，一笑付微醺。天地江河在，終垂萬古文。
太白配蘇黄，如松柏與竹。不受春風恩，勁氣尚可掬。詩名乃其餘，受命天地獨。間生五百年，相望若信宿。予老棲聖門，措辭愧言卜。一覽紫極題，三作白圭復。羣仙憫世頑，死生反乎覆。曷日從之游，神交道心熟。
良辰古難得，歌吹遏行雲。豪意牛心割，清言獺膽分。予慚四皓老，公勝七賢醺。苦雨忽三日，垢衣生蘚文。
卧雪名家彥，諸孫耳又雲。永懷玉筍立，肯放紫荆分。塤奏仍箎奏，賢醺復聖醺。高才能下問，所謂孔文文。
今代王摩詰，詩機織錦雲。高棋饒算數，善射較毫分。泥屨難相過，殘樽愧獨醺。何時重握手，星聚應天文。
老予尚行役，旅棹泛江雲。足迹更南北，時光幾至分。百年丁字誤，萬事卯杯醺。先漢功臣輩，惟宜戇少文。
憶昔予初筮，南樓丈席陪。觀星憂世事，玩日嘆時才。稍訝無周夢，懸知有郢哀。魂今招不得，天尚鑒靈臺。
氣化神如在，名高志未伸。文章坡老筆，丰度華陽巾。愷悌州符屢，旬宣閫畫頻。鼎台袖吾手，覆餗彼何人。
醉筇斜倚杏花風，邂逅高堂六客同。寓世常如超世外，識山何待到山中。去鴻新燕催春色，殘雪晴霞媚晚空。一筆寫成真面目，試憑華表問仙翁。
夜夢東坡公，分我龍腦香。玉指撮冰雪，佩之鞶带囊。江湖衰老蹤，十度遊潯陽。始入紫極宮，勉和瓊田章。太白實首唱，繼以雙井黄。此詩豈容續，束緼儕朝陽。孺子可教歟，馭風來帝傍。跛鼈傅羽翼，恍惚追龍驤。文通五色筆，尚爲文字祥。公名蔽天壤，誰敢邀餘光。再拜眉山集，一上秋聲堂。殘馥果容丐，永流千古芳。
客懷歷落事多違，嘆息流光似箭飛。雪後蔞蒿初薦酒，花前蛺蝶欲穿衣。熟知江水磨今古，難向春風問是非。悵望廬山但愁絕，萬重雲鎖幾禪扉。
日困公家酒，身浮似片雲。扶歸忘路遠，鼾卧過宵分。真是杯中聖，殊非鬲上醺。老饕何可數，合作送窮文。
壽垂登八十，落筆尚凌雲。閲世千帆過，觀人一鑑分。黑知鬚未染，紅覺貌如醺。勿謂先生老，非熊或遇文。
八客一道士，臨風舉茗盞。孔老業不同，同具看山眼。其六惟坤珍，三實吳楚産。稟氣殊東西，粹美無可柬。景仙幻斯堂，土阜高𡾰嵼。飛來九疊雲，城闕不可限。泉貝似神助，草棘使鬼剗。有官頹厥府，視此得無赧。秘籙誦琅函，芳字紀玉版。他時千柱宮，咄嗟了鳩僝。吾儕昔英妙，文采炳虓虥。暮年閲世故，豪氣就磨鏟。願超栩栩夢，不受俗網綰。未信結鄰樓，尚隔劍門棧。壁間鬼谷像，怪睛一何睅。似與墮圯履，粉飾增著撰。滋長事爲心，予欲刊蠹簡。春色浮汀洲，荻笋初可饌。焉得逡巡手，百甕漉醴醆。醉魂遨太清，萬劫一笑莞。
夜卧月一枕，晨漱泉一盞。斯人世未識，廬阜乃具眼。片影下岷峨，辟穀謝常産。何樹不可巢，老鶴以意柬。岏岏九江城，九坡何嵼嵼。碧天落吾手，了無藩籬限。煙霞爭自獻，蛇鼠不待剗。空瓢無餘物，非病未足赧。山如缺一簣，城或少三版。汝畫古所譏，匠事誓終僝。愚生霧雨姿，皮毛惜文虥。紛華梯衝來，以道與鎸鏟。匣劍藏百鍊，帨巾解六綰。真游闢坦途，塵慮杜危棧。康董不可覿，覘睨費瞠睅。景叟無乃是，功行堪論撰。便堂請丹經，豈必詔青簡。饑從景叟遊，不顧八珍饌。渴聽景叟言，焉問九醖醆。我漫爾其聊，此粲彼亦莞。
衣冠奇古舊儒風，湖海襟期臭味同。七字不妨容我和，一樽酒欠與君中。春光是處饒生意，山色何曾礙太空。九疊雲屏三笑路，何當偕訪虎溪翁。
前身恐是靖廬公，手擘崔嵬棟此宮。拔地三三屏特起，藏天六六洞潜通。淵明山氣忘言外，太白秋聲靜坐中。一洗丹玄童子眼，待看鸞鶴下晴空。
譽之不喜，詆之不怒。言無疾聲，行無闊步。青春日月儒冠誤，拂袖沙河塵土路。覓君不見今幾年，廬山道士房中住。不肥不瘦不精神，看盡鳶肩燕頷人。宅爲官屋骨爲塵，似我翛然雲水身。
酒所春歸暮，醒時已五更。被驚橫蓋短，燈喜再挑明。小雨餘殘滴，羣蛙動暖聲。故園花正好，誰料客湓城。
觀君於勢利，如箒掃絲窠。閲世雲翻雨，持心濟貫河。端居冠必整，閒賦硯頻磨。我豈無新作，何堪對雅歌。
鬢鬚全是雪，政坐癖於詩。老不謀丹穴，貧猶泥墨池。今年逢旅卦，何日賦歸辭。得句求君訣，時容詣講帷。
弱冠清脩更老成，詩來重慰故人情。向曾屢共阿戎語，今乃新聞侯喜聲。材大君當爲杞梓，器微吾僅比瓶罌。平生吟社彫零盡，合許忘年友與盟。
鄂城未至客湓城，誰識惓惓欲見情。端肯寄書憑雁足，遥知求友認鶑聲。論心政願投膠漆，臨路良難渡水罌。江海一生今老矣，待來重結歲寒盟。
甲申春仲夜廿六，怪事可無詩史書。星斗橫陳九霄上，風雷鼎沸一更餘。雹聲擊瓦疑皆碎，電影穿帷恍似虛。明日麥摧桃李仆，更驚無葉剩園蔬。
一醉幾於死，人疑嘔出肝。渴燒唇舌破，毒攪胃腸酸。寢不知雷響，愁偏怯雨寒。狎徒聞必哂，醫叟療應難。冰水差能嚥，糜羹屢廢餐。從今對花處，止可啜茶看。
怱怱社燕時，此况豈前知。道左家書斷，春蒸客舍卑。醉成難治病，悶賦不工詩。塊卧聽風雨，吾兒亦見思。
酒病專欺老，詩材苦欠新。客窗廬阜雨，故圃洛花香。歲運江聲急，家人夜夢頻。遥知掃松處，笋茗正芳辛。
老身偶不飲，終夜不能眠。客枕味最惡，客腸思欲穿。一夕飲踰量，終日不能起。雖非必死病，亦有可死理。愚者稟氣濁，賢者稟氣清。保此元神者，無以物喪精。惟酒足忘憂，無之固不可。少飲固自佳，過飲將殺我。
來時猶見雪飛花，花落今成雪委沙。旅舍燕聲春過社，禪窗蝶夢客思家。貓頭味薦廉泉笋，雀舌香分凈社茶。豈謂故園無此物，直煩博望泛仙槎。
春來何事客江城，欹枕懷人意屢驚。遥夜欲明風雨止，老人無睡鼓鐘清。苦難辭酒真成病，强欲酬詩曲徇情。竹密花濃歸去好，萬山深處聽鶑聲。
社雨彌三日，先之雹與雷。已疑春色盡，忽逐晚晴迴。佳笋常遲出，奇花每後開。微寒勝驟暖，更莫十分催。
疾風吹怒雨，天地閉青春。眼忽驚晴色，心如見故人。遷鶑元未老，戰馬漸無塵。黄鶴樓前路，輕帆好問津。
雨與花無怨，何其氣候乖。寒於春不便，晴以晚爲佳。帆落北風舫，窗明西日齋。意行適鄰圃，可免汙吾鞋。
三月寒如臘，綿袍脫又添。摘花誰過戶，觀雨獨垂簾。伐病思奇劑，稽疑望吉占。客懷悶良極，晴暖亦何嫌。
明年公七十，我老眉亦厖。一會豈易得，招呼酒盈缸。慷慨上高城，惻愴臨大江。雪水傾蜀峽，煙樹連淮邦。風景故不異，愁心私自撞。
契闊幾何時，六閏過如矢。九歲十歲兒，婚娶見孫矣。皂隸忽鼎貴，王侯或橫死。前輩亡典刑，後生蕩廉恥。晤言何用多，感嘆不能已。
清湍嚴子灘，僻塢任公寺。荒凉茅屋居，蹇淺石田蒔。危蹤璧偶完，暮景駕已稅。閒門幸常關，奧帙尚多味。遥遥匡廬山，久客果何謂。
覆却罔攸測，理亂非所任。兀兀兔株意，哀哀鶑谷音。識驥伯樂眼，放麑西巴心。懷惠在夙昔，觀過匪斯今。頼公極忠厚，良用開我襟。
兄事一紀長，矩度竊願學。智圓飽涉難，仁靜耐處約。厭事晚微聵，休官老深樂。遠追邴尚蹤，高謝耿鄧略。還觀鼎渥爻，何止萬夫怍。
玄理本甚察，悟見獨何鮮。請看小丙子，跪拜綵衣展。荻芽薦鮓脯，緩醉味豈淺。鞭轡慣馳奔，戈鎧覬息偃。我歸當復來，豈憚僕足繭。
春風鼓大江，孰能度廣陿。似覺海東濤，頃刻上三硤。茲辰當改火，每歲已衣裌。豈意九派天，故絮未可匣。北顧馬當磯，西睨鴻宿夾。雪浪欲沃城，無復一鳬鴨。釘纜虞岸裂，閣舫懼崖壓。天吳政爾驕，水伯詎敢狎。津亭歎逝翁，衰鬢側烏幍。既昧昇天行，亦缺縮地法。故疇秧麥交，田事失鋤鍤。兒曹豈不思，杳不寄書劄。意所欲見人，久俟庚復甲。音問苦遼緬，貲用迫空乏。何當乘安流，平沙暮篙插。歸歟招白鷗，盟血尚可歃。
春來不住聽簷聲，日色何曾作好晴。縱有花應欺老病，偶無酒亦過清明。疾風惡浪摇孤壘，危枕昏燈寄此生。西上東歸皆未可，客懷端復向誰傾。
客思忽不樂，登高臨大江。風湍睇遥席，雲岫思幽窗。淮蔞昔未茁，廬瀑今已淙。我本休官人，曷爲栖是邦。中腸有所思，所思渺天末。戎徼融古雪，波浪日以闊。西從巴硤下，南與洞庭合。身無黄鵠翅，九疑不可越。宿負子錢急，歲收南畝稀。兒女望我還，豈不歌式微。彷彿漢陽樹，突兀吳王磯。佳音或跫然，未忍輕言歸。鄰牆善蓍翁，盍往决咎吉。鬼神素所昧，忠信詎云忒。聚糧別里門，業已掉臂出。小俟麥風凉，馬蹄患不疾。
客舍何所爲，流光坐飛騰。出遊足風雨，對晤乏友朋。書鴟幸輿致，歡言啟緘縢。拂拭蛛與蟫，曲此几上肱。暗眼閲細字，未覺如蚊蠅。刮土辨古鼎，理絲梳亂繩。領會劃有得，意色若自矜。芸香入漢室，竹簡發魏陵。勺飲一以醉，焉事誇如澠。幽窗卷且舒，倦榻卧復興。匪欲備顧問，詎將干召徵。濟物剗稚念，治生頹俗能。惟學足娛老，賢哲梯可升。忍窮定力見，返照浩氣增。童子未識察，招邀荒隴登。江之水浩浩，楚山何層層。歸思忽攪擾，腸肺攢鋒稜。行止分已定，大方無滯凝。一旦决雲漢，誰識天池鵬。且復挾我冊，掩關明孤燈。
妙年半五十，分刺合肥城。楚俗雖尊武，淮鄉已息兵。草霜校秋獵，花雨課春耕。退食應多暇，書燈夜夜明。
春江多大風，每盛肯遽微。吹人雖不寒，崩浪良足唏。嗔讀揭几帙，妬夢摇齋扉。况乃駕艫栧，敢與爭狂威。鬰鬰羈思倦，寥寥遨侶稀。危陟據隄阜，遐眺窮灣圻。引雛鵲始大，長笋荻已肥。草遠安所極，絮殘猶自飛。睠此惜暮景，感愴將疇依。去國候屢改，懷人事多違。袍弊苦膚汗，藥覂懼脈痱。豈無一杯酒，脯茹與同揮。道契詎易致，心賞何可幾。天地身一蟻，舉動有是非。洶湧復洶湧，四顧吾安歸。
江外蘆芽老，城中柳絮飛。春風猶幾日，誰與濯征衣。
春老魚苗動，江肥雪水來。大孤山下路，何日泛舟迴。
想歸歸未得，悔醉醉還頻。不料湓江上，題詩送晚春。
十載干戈後，辛勤蒔牡丹。豈知身是客，借與別人看。
老身何可病，客舍只宜晴。曉鼎催煎藥，窗間又雨聲。
薄遊庾公樓，俯仰三十載。觸目昔人非，惟有廬山在。巴峽挾洞庭，彭蠡注滄海。奔濤何時休，故道終不改。扁舟事如昨，緇鬢忽已皠。俗隘路方棘，體病氣未餒。春盡困旅瑣，此意果誰待。欲見湘南人，問之以蘭茝。川途恐寇暴，徒御鮮資賄。危腸日九迴，山茹且歸採。
俗緣罥區中，幽意傒方外。茲坡一褰裳，萬事忽蟬蛻。心與江流遠，眼逐天宇大。小軒納空明，坐覺衆真會。獨樹表高原，遥峰淡微靄。倦喜牀座穩，渴賞茗味最。道人有神丹，一撮似可丐。愧我屋宅老，朽壁詎堪繪。思歸僮僕嗔，忍饑兒女慨。雲卧殊未可，當且還釣瀨。
客裏花都盡，初聞曉樹鶑。鶑聲雖已老，畢竟是鶑聲。
晴江望不極，滉漾照愁人。黄鳥聲初動，青梅味已新。越鄉慚古節，樂事負良辰。獨立高原上，霜毛颯墊巾。
春殘江水匝江城，尚憶初來雪未晴。果菜芳辛頻代謝，禽魚孕育各生成。晝長獨坐拍棋子，夜靜不眠欹柝聲。南望湘灕杳無耗，黟峰桐峴最關情。
亨衢進補華蟲衮，暮景歸調姹女爐。此老筆端今或有，乾淳蹉了後來無。
武安何謂銳頭將，貞觀才無福手民。世上封侯人不少，封侯人是殺人人。
販商公事名才吏，鈔掠平人號戰多。相貌奇厖心慘刻，天生此輩欲如何。
漢陵往事餘金碗，湘步空名尚鐵爐。地下中郎今不作，典刑真屬虎賁無。
不尋蓬島求仙藥，肯羨銅山侈賜爐。獨有平生嗜古癖，誰知東郭履全無。
傳道府中澆茗碗，靈堅隴畔炷薰爐。銀鈎繭紙閑舒卷，錐也無時未是無。
日長饑雀窺鐺釜，雨過跳蛙上竈爐。莫笑曬書亡玉軸，荆州還識半人無。
湖海餘生在，桑榆暮景閑。祇堪娛老圃，焉用訪名山。鄰屋曉舂急，客牀鄉夢還。江天啼鴂處，殘月幾迴彎。
仙家天地在壺中，誰到壺中識此翁。一念人人皆上壽，四時日日是春風。偶開古畫驚神品，頻換佳花玩化工。玉醑金釵香夢斷，歸來晴月掛梧桐。
出城煩送客，童稚亦相隨。貌比初來老，行因共語遲。橋邊分手後，馬上轉頭時。欲識陽關曲，唯須誦此詩。
繫馬籬邊樹，春初此叩扉。行人求茗飲，老父售簑衣。忽已空無物，云何去不歸。杵亡石臼破，殘麥化蛾飛。
濤江白雪噴蒼旻，晚日紅金緣翠雲。天著此奇刮詩眼，略須掇實張吾軍。
江行初見雪中梅，梅雨霏微棹始迴。莫道無人肯相送，廬山猶自過湖來。
行役過桑野，適值絲事成。繅者無勞色，繅車無怨聲。彼美冶容子，高樓吹玉笙。一夕缺儷偶，憤切含離情。被綺食珍鼎，迭慾生驕盈。蠶婦雖繿縷，君子未可輕。所以不可輕，能保秋霜貞。
一夜大雷電，神喧復鬼譁。橫岡風折樹，漲路雨頹沙。小小閒籬落，依然自野花。
近傳羣盜息，稍免大軍興。閉戶聞村學，挑包遇野僧。籬間犬見客，狂吠極堪憎。
陰風號亂樹，薄日照荒原。古堠泥埋字，空廬棘障門。無人天欲暮，誰謂不銷魂。
四月農家雨，新晴冷似秋。炊煙籠屋潤，田水破塍流。老父携孫子，牽耕教小牛。
一彀十石弩，一吸三斗醋。叵堪寧可耐，莫行爛泥路。江臯一夜雨，田水縱橫注。深泥三尺餘，淺泥沒草屨。大似叱犁耙，濺面涴袍袴。今年命大乖，十事九謬誤。昨日湖口西，欲渡不得渡。今日湖口東，一步成十步。最念荷擔夫，馬上屢迴顧。我馬亦虺隤，臨危更多怖。誰使汝爲客，可嘆不可怒。
倦馬鞍韉破，傭奴糗茹陳。不爲終老計，猶作遠行身。惶惑逢岐路，遲留俟過人。經時無可問，極目盡荆榛。
舟楫仍鞍馬，年年事遠征。長禁波浪惡，罕見道途平。詩酒唯疏放，乾坤尚甲兵。吾衰甘已矣，正爾負平生。
茅塢石巉巖，無雲亦有嵐。紙材槌稚竹，泉筧穴枯杉。跣足何曾襪，赬肩或不衫。鄰家石茶磨，婦借自能擔。
誰家一大樹，繫者水牯牛。我馬過其側，道狹還無由。牛輒奮雙角，直前舂馬喉。傷馬已不可，傷人吾何仇。鼻繩忽迸决，驚墮荒泥陬。我急策馬去，牛尚瞠怒眸。事有出不意，君子焉所尤。古來行路難，曷不偃舊丘。歸歟偃舊丘，無爲牛所摟。
均爲橫目民，賢否天壤異。苟懷長者心，必徇君子義。道途分兩岐，書木立標識。行人免顛迷，豈不亦一惠。大澤陷項王，亡楚固天意。奈何效田父，動以紿爲智。軍旅比騷動，所至盡遷避。有屋空無人，有人門亦閉。隔籬繆云云，前有佳店肆。荒榛狼虎間，日暮竟無詣。嘻其孰使然，險薄乃至是。試嘗評往冊，匪敢立怪議。友或失之初，絕交宜早計。臨危乃賣之，吾終罪酈寄。嗚呼今之人，此輩殆滿世。
辛苦營花圃，他鄉過一春。馬兼人並老，僕笑主何貧。尚憶桃符改，俄驚麥飯新。吾州才入望，山色碧無塵。
重霧鬚髯濕，深林草樹香。山中人未起，馬上曉偏凉。晴屋懸新麥，寒田蒔晚秧。近來兵事息，煙火漸微茫。
吾行十餘里，未有一人行。不見炊煙起，唯聞野水鳴。日輪山罅出，露點草頭明。處處防豺虎，田家晏始耕。
人間第一歙州山，絕妙魚亭古道間。描取此奇入詩句，西遊端的不虛還。
山好如斯極，吾歸亦可遲。人間好吟者，馬上細看之。莫訝迴頭數，端能具眼誰。不隨時事改，三嘆紫微詩。
柳萌整征鞍，杏熟卸歸馱。風帆輟湘遊，雲屋返黟卧。天暑室人瘦，地荒園叟惰。長男近弄瓦，累重詎足賀。次男久投筆，學廢不堪課。阿高兄子之，性剛未少剉。阿明垂四齡，語遲無可奈。一事獨慰意，添竹踰百箇。碧玉韻凉颸，我倡此君和。鄰友各有携，野僧亦見過。陶門故常關，孔客復滿座。微言訂近役，何苦觸塵堁。筋骸已衰老，蹤迹尚奔播。八字馬交馳，一生蟻旋磨。晚節休官心，悼猛就新愞。豈其尚有求，未甘忍寒餓。神魂倘可收，焉俟賦招些。
劬勞永感正關情，厚意殷勤荷友生。隔日移庖成劇醉，終朝欹枕困餘酲。略加芎煮香蘇飲，少著鹽庖苦蕒羹。數首詩詞懶酬和，杜門止酒始神清。
予生寶慶之三歲，五月十一日己未。五十有八甲申年，其日己未亦復然。天支地干標六秀，四柱得一文且壽。陽火在天爲太陽，陰火爲月受日光。將望之前四日夕，十分圓光已八七。常聞人生不滿百，何幸七十且八十。文章學問七八分，亦勝愚夫老無聞。古之五月而生者，後有胡廣前田文。予賤不敢望漢相，貧亦不能孟嘗君。借使時人不比數，自有詩名照千古。垂弧之月至于今，適逢前五仍後五。稚女簪榴花，小兒著艾虎。宿酲困不解，依舊醉起舞。不妨一年兩度作生朝，更造菖蒲酒，飲過閏端午。
聞我解征鞍，相看喜復歎。主貧奴僕傲，兵起道途難。藥許求鍾乳，花先問牡丹。親朋聊共醉，老幼幸俱安。
足欲周寰宇，心終喜故鄉。溪居晨漱潔，山卧暑絺凉。村酒時時醉，園花日日香。高曾先壠在，死即葬其傍。
奔走真何謂，衰頹恐不應。灸瘢疼怕雨，渴卧夢思冰。端午宜觴客，生辰欲飯僧。乍歸兩皆省，自笑一無能。
浪走千山外，乾忙四月餘。隔籬分濁蟻，共座擘枯魚。婢瘦慵施粉，兒頑失寄書。少陵亦曾爾，來往浣花居。
園林百種花，更著竹交加。徑別君臣藥，畦連子母瓜。老夫元是我，長息最憐他。擬賣嚴州宅，歸來共一家。
共道歸何晚，猶能喜欲狂。幼兒初拜揖，癡女僅梳粧。有筆修花譜，無錢闢草堂。新添竹踰百，風徑細尋香。
一出春連夏，新詩幾首成。多因書土俗，稍亦記途程。刪削猶無暇，傳抄未可輕。近來多少俊，何敢與爭名。
月旦須終定，陽秋豈易評。麈毛空自落，牛耳可誰盟。好惡不相似，是非無太明。客來倦酬對，堅坐聽松聲。
衰晚真當戒，疏慵竟未能。病專從酒得，謗輒爲詩興。每悔居城市，常思絕友朋。誰來敲竹戶，又見醉吟僧。
遠望舒長嘯，幽跧發永歎。能詩今不少，得句古云難。涉世顛毛白，希賢寸腑丹。他鄉仍故國，何處可求安。
老不任時棟，窮猶宅士鄉。端能甘澹泊，未覺厭荒凉。古井深泉冷，閒庭異草香。田翁來問字，略爲說偏傍。
癡與狂皆有，貧兼病亦應。屢嘗三斗醋，不夢一條冰。買藥憑船賈，分茶謝冢僧。短衣射猛虎，老矣竟無能。
還家五月初，倏忽又旬餘。凉劑醫羸馬，塵編磔蠹魚。小遲延客飲，作急報兒書。歙睦頻來往，何時永定居。
添竹復添花，清陰一倍加。病身思灼艾，暑節近浮瓜。晚景今如許，初心豈有他。甘貧仍守拙，肯羨五侯家。
解語鶑能巧，交飛蝶許狂。苔紋深碧毯，榴靨競紅粧。粗已成幽圃，猶當築小堂。未妨無暑藥，熟水紫蘇香。
楸局堪誰對，銅壺擬共投。高軒能坐致，濁酒豈難謀。林鳥供歌吹，園蔬當饌羞。謂無憂不可，聊以此消憂。
譙國資深入，彭門納晚成。至今爲癖習，自幼有常程。朽老寧孤瘦，飛揚勿剽輕。懸知千載士，肯競一時名。
書盍多多讀，詩須細細評。後生才染指，半道遽寒盟。直取珊瑚出，寧爭熠燿明。伯牙弦已絕，舉世喜箏聲。
近城一耕叟，僅有使牛能。人似愚偏壽，家由儉故興。不知求仕宦，未省結交朋。笑我儒冠誤，今如退院僧。
年衰才盡懶揮毫，定有移文責魯臯。學到紫陽今欲絕，詩如清老子能高。棲遲矮屋官猶冷，傲睨芳樽氣自豪。試遣俚音辱聰聽，未應堪比鬰輪袍。
初喜明珠入掌中，良由善念與天通。吉祥預報長庚夢，福德應臨長子宮。急寫賀書端不錯，濫叨佳集顧何功。此詩特爲高門慶，大似麟經記魯同。
暮景能幾何，行役復行役。薄命不由人，豈不願休息。江鄂訪知舊，不遇悔浪出。子舍寓嚴瀨，逋負日夜迫。老夫匪親往，未易紓此急。買舟更東下，貲糧費捃拾。是時梅雨已，巨浪百谷集。深江水氣凉，古岸樹陰密。壯觀足忘憂，飛泉落奇石。晚拜先子墓，舊廬化榛礫。惡鄰肆焚燎，用意甚寇賊。大木幸俱全，不至損塋域。其人偶遇赦，罰不毫毛一。予亦持恕心，詎敢太刻覈。村民陸續至，樵茗弛擔笠。杯酒先癃耄，幼稚與果核。一僧獨霑醉，座間具紙筆。索詩苦不已，佳句豈易得。松風雜灘聲，睡醒殘月白。明發鼓征棹，矯首望青壁。山川信佳哉，紆餘繞崷崒。何當即歸來，於此築書室。
嵐氣濕征衣，千灘落翠微。懸崖樵屋小，破廟祭人稀。岸犬看船立，溪禽貼水飛。鄉心與客思，向晚重依依。
一從爲郡後，來往十年間。自笑成何事，猶容看此山。舊人多粗給，老子願常閒。今晚歸書屋，溪僧定叩關。
汀洲渺渺長，野牧縱牛羊。島寺林間塔，溪船郭外檣。得詩真是畫，聞酒忽能香。新屋誰家者，高樓四面凉。
稼軒賢帥有甥氏，梅野倫魁之里人。春水江湖寬度量，秋天霜月瘦精神。三年郡政彌縫密，四海詩朋燕笑頻。題浣花牋當折柳，預愁船鼓轉東津。
妙年意氣日方中，致有前賢長者風。言未始輕常簡潔，飲雖甚醉愈溫恭。此邦小屈爲通守，吾老相逢已禿翁。自笑全家歸未得，悵然寥廓羨冥鴻。
宇宙今年氣數新，不愁無地著閒身。西成稼穡占魚夢，南紀干戈息馬塵。隨分田園勝仕宦，及時兒女了婚姻。細思便合從君去，龍虎山中作道人。
垂門老柳繫青驄，夢裏先曾訪此翁。謝朓遠窗分絕景，郝隆幽腹對晴空。偕來衆客無官位，拱立諸郎有父風。我寓秀山十年矣，草堂始得一樽同。
六橋花絮驟嘶驄，豈料如今兩鬢翁。痛飲竹林真得計，望塵金谷總成空。吾廬寂靜專雲岫，公屋寬凉傲暑風。東下西還俱未定，不妨時許笑言同。
與子俱逢掖，寒瓢共碧流。歙今全似魯，睦亦盛於鄒。竹屋南溪外，風帆古渡頭。相尋欠相遇，遄復墮音郵。
門人浮小艇，不比舊專城。自愧頻來往，何煩數送迎。病身緣畏飲，去路似貪程。別後君詩進，他時定有名。
通經聞大道，餘事始爲詩。初或無人識，終須有己知。真能深造否，孰謂晚成遲。小袖朱弦手，何憂乏子期。
士氣兼文脈，湮微復幾年。淺膚專徇俗，高亢類談禪。春動霆聲起，雲開月體全。古人方冊在，達者以心傳。
之子如天馬，終歸十二閑。相期作名士，不厭坐窮山。師席摳趨際，親庭定省間。鶴仙門戶冷，今喜一珠還。
男兒初嗜學，如日曉行天。意氣無餘子，詩書有夙緣。果能知此道，深欲候吾船。夢寐心常在，孤燈可不傳。
擁書終日汗如漿，試上崔嵬覓晚凉。忽喜孤煙支拄杖，偶逢平石寘繩床。十年世事頭鬚白，六月江城草樹蒼。莫盡山顛且山半，待携詩友共清觴。
無冰爲水柘爲漿，深入醉鄉心自凉。微官誤身魚中餌，俗士縛禮龜搘床。未妨賣書笑杜甫，寧能食乳羨張蒼。顛崖仆樹幸無損，當復與君浮萬觴。
少年客洛走緇塵，自倚詩才敵萬人。嶽聳河奔爭氣勢，霜嚴月朗借精神。鏡中顔狀驚非昔，筆底工夫苦不新。辜負桐江好山水，花開葉落十秋春。
宇宙茫茫戰馬塵，中原文獻不無人。詩裁綵筆天公妬，書擁青燈夜氣神。簁雨簸風六月冷，磔雲裂霧千峰新。何當君病早勿藥，共倒松陰百甕春。
可以逃袢暑，征徒盍少休。病多全爲老，醉極暫無愁。雨氣昏燈夜，蛬聲古屋秋。錢塘湖上路，到日與誰遊。
癡癖好冥搜，忘憂亦解愁。劃逢難字窘，遍取韻書求。忠恕聞何博，昌朝辨亦優。孚尹能進業，燠休勿包羞。
一榻凉如水，空山夜雨聲。病身筋骨在，往事夢魂驚。老壽知何益，憂危半此生。吾窮終不怨，稍已竊詩名。
三伏厭厭病欲萎，可能秋後尚無詩。連宵急雨凉如洗，貪寐衰翁醉不知。藥餌誰精寸關尺，文章空說斗牛箕。西齋池上堪逃暑，木落吾將信所之。
半宅分僚友，門開別向西。送書人未識，歸舍犬猶疑。老喜吟窩窄，廉從典價低。餘山兼剩沼，亦足杖吾藜。
振騎出喧闠，榜舟浮廣川。冠蓋二三子，謂我揚先鞭。翳翳杉漆塢，膴膴禾黍田。籬闖擁稚髻，擔觀駢旅肩。是日告秋朔，暑絺稍輕便。矚遠喜野曠，討幽忘道綿。維南孤崒嵂，中有西方仙。鐵幹萬樹古，金界千柱堅。濕蘚滑側磴，密荔凉深泉。道人瘦如臘，不見今三年。翠琰壁奇刻，丹塗架穹椽。脩竹洗人心，焉知紅塵天。謔劇酒若失，機捷詩易圓。致爽瀟灑閣，俯視烏龍顛。過帆倏滅沒，聚市常熬煎。臨軒十八公，老壽藤蘿纏。與語若未對，風至忽粲然。斗牛之所蒞，吳越封疆連。自泰伯勾踐，以至衣錦錢。成敗亦屢矣，變化若浮煙。嗟哉聲利徒，羣蟻爭微羶。吾儕方寸中，皎月澄寒淵。少迷逐衆嗜，晚悟羞前愆。會當擺俗鞅，來此禪窗眠。
妙論劇談逢大敵，深林蔭樾尾清遊。柳州先記知非偶，陸相荒莊愧不秋。似舅遠尋昆弟好，老生猥與介賓謀。凄其廿載龍門夢，墊角曾登李尹舟。
六籍討雅奧，百家窮怪奇。江沱馬塵合，毛釐無所施。不自我後先，逢此澤火時。固已殛來惡，尚乃存微箕。黼哻裸于京，越吟亦凄其。冠冕垂纓紞，履屨飾純綦。褒博士服制，揖讓公食儀。前輩略已盡，後進漸不知。老夫愧每生，骨立雙鬢絲。十年日夜醉，萬里南北馳。休官此山中，可與語者誰。堂堂朱荆州，遺恨浮鴟夷。有甥何其賢，酷似劉牢之。貞元舊朝士，顧肯文學爲。出蜀賦八陣，遊吳歌五噫。酹月客星閣，吟風桐川湄。湖海有此士，始見詩人詩。惜往節誼鮮，嘆今文獻衰。論議吐一二，已覺餘子卑。宇宙不一姓，牛山空漣洏。後周庾子山，北齊顔之推。斯文天未泯，終古清名垂。年可里社老，行足鄉黨師。書癡俗所哂，各且教其兒。虎頭詫肉食，寧當朵吾頤。路棘齒髪暮，語離不能悲。
瀟灑名州吏事門，公餘應已盡躋攀。鍾魚寺寺藏深樹，樓閣家家見好山。幾許煙雲藜杖外，無邊風月錦囊間。俸錢節縮餘多少，只買奇書數種還。
樂土豐年舊觀還，使君心事最相關。祇因標致清於水，便有聲名重若山。一室爐香書史畔，萬家杯酒管弦間。漢庭選表虛公府，白玉鳴珂未許攀。
詩家周賀與方干，三載同吟七里灘。晚節我惟甘豹隠，妙年公合快鵬摶。昔叨舊尹迎新尹，今愧前官送後官。朔野炎陬天地闊，寄書會面兩應難。
居城近城門，前市後山郊。質明沸柩鼓，徹夜喧僧鐃。暑病人死多，當此秋夏交。鹽米鬨賈販，杖絰酸哀號。倏忽異存歿，所爭常毫毛。
閑閑閉園門，默默坐書室。幽幽絕來人，寂寂度長日。苦桃何纍纍，秋顆壓枝密。桃苦不可食，熟爛未忍摘。時聞落地聲，詩思若有得。
百間以買屋，萬卷以買書。書多讀不既，屋寬住有餘。彼索子錢者，日夜號庭除。勇銳割此物，煎迫姑少紓。老勿費眼力，村墟亦可居。
朝雨復暮雨，暑氣日已微。凉軒水□爽，幽坐延秋暉。孤抱無一愜，前事有百非。可讀書本少，能言士尤稀。積倦蠹帙翻，久輟犀柄揮。吾兒忽具飲，山茹薑葖肥。青甆古茗器，十觴聯若飛。此生老且死，所幸歲不饑。似聞吳中潦，米價良足唏。東遊豈不快，何如且言歸。一醉未易得，家貧今典衣。典衣亦常事，冥心甘息機。
昔人註爾雅，大儒以爲誚。學詩貴多識，聖言厥有詔。下博梯上約，後進曷克劭。矧於點𪑮間，懵弗省體要。俗喙僅能□，古吭略未剽。四聲故㩈拘，六書本幻妙。嘑姓駭厙暨，辯義謔篤笑。往訛足可戒，夙是政宜肖。郊霓縱劣約，窗岫寧蹈眺。鯫也缺茲析，寸抱踏𧇠𠿕。探架獲塵帙，偶幸脫斯燎。壁蟫蝕心胸，不受俞扁療。糲食忘調饑，微膏戀殘照。幽暗發蒙篰，乖剌合券約。稍免杕杜辱，敢倚陬隅俏。虛空了無味，强作吳牯噍。稅駕如還鄉，舍爵欲告廟。一方筆千名，擬謨貯深嶠。桑榆老禿翁，廊肆付周召。詎思玉豉餌，豈羨金鹽釂。庶異速朽子，霜原委荒燒。眼前黄口兒，曲踴詫壯少。但喜觥醽醁，靡肯囊熠燿。吾衰□□苦，汝健騁輕趬。布穀會有時，焉得常鸇鷂。
憶昨困炎蒸，衣單猶欲臝。秋氣□□凉，飲可讀亦可。稍久罄瓶罌，猝難致肴果。亦欲理蠹卷，未易啟澀鎖。剛腸惡充飫，病骨嗜慵惰。饑渴已兩忘，豈較立與坐。前除水滿池，有亭窄如舸。頹然一釣翁，照影媿巾裹。魚負密萍行，蛙升側荷墮。蛬蚻韻凄鏘，螽蜢跳細瑣。函靈各肖形，品物一何夥。氣動不自由，孰非大專播。沮洳伏汙濕，糞壤孕么麽。詔以南面王，豈復知忖揣。私獨念橫目，識性異螟蠃。何謂等逍遥，弗更諏坎軻。市斛𨺗翔踴，旅郵欠貼妥。門楗敬逋籬，岸閣子美柂。鈞天奏萬舞，遑恤下民癉。排閶宜一叩，有客答曰叵。腐儒叢百憂，曷不自憂我。
萬重雲外一蘧廬，想見降龍長者居。溪上過橋誰覓路，峰頭飛錫已凌虛。漢臺列像焉知許，陶岫吟歸孰起予。儻憩夜爐煨芋處，可能更讀鄴侯書。
有美一人升秋堂，木犀花中清言香。熊皮端坐雪衣潔，兔穎疾揮葱指長。琥珀味濃酒溢□，□□價重書盈箱。炰羔剪韭兒輩問，此豈拜石米元章。
夜闌不能寐，雞鳴垂欲三。起步秋月影，寒髪何毿毿。斗柄落山北，參旗掛庭南。三五忽四五，蛙蚓衆喙緘。獨有絡緯聲，催織何喃喃。祿仕心已息，愧未任桑蠶。昨暮缺薪米，質以衾及縑。七年爲此郡，忍人所難堪。焉知窘至此，不給石與甔。獨坐老樹下，暗撚霜鬚髯。牆外行人動，喪事簫鼓酣。生之必有死，如歲代凉炎。但頗訝薄俗，不復甄廉貪。鄙誚采芝餒，歆羨膾肝饞。想見攫奪子，櫪馬已就銜。豈識有幽人，茹苦如飴甘。念雖乏智計，識度終不凡。兒女亦可割，深山建茅庵。
一夕不飲酒，至曉不能眠。無瘡體自癢，若有蟲嚙然。黠鼠肆侮慢，鳴鬬窺餘饘。書燈稍已暗，一螢窗隙穿。我興視星斗，行行空庭間。□樹寂無風，斜月□缺環。寓此百餘日，寒迫暑已還。門有索逋客，無日不煩□。□是窮骨健，兼亦苦節堅。比所讀何書，高堂十七篇。最□□服傳，纂抄續殘編。此物付兒子，將來汝謹旃。儻我壽七十，不過十二年。人豈有不死，但有傳不傳。
我家歙山下，不滿五頃田。捐棄已過半，豈不爲子錢。兵甲跨江海，喧豗踰十年。零落殆萬卷，荒凉餘數椽。借使盡售之，事亦關諸天。平生鄙貨殖，黄金散如烟。孰知兩鬢雪，枯腸幾不饘。無憂恐難老，故遣百慮煎。樂者未必壽，死返在我先。屬有客語我，法當營塚阡。兒曹勿過計，葬穴自有緣。隻雞可以祭，故絮亦足纏。但戒傚俚俗，佛事徒喧闐。文公有家禮，夙已書諸篇。父貧至累子，能不心惻然。揣量內無愧，視世差獨賢。囊中了無物，積稿詩三千。詎敢望放翁，至有萬首傳。嚴陵所寓屋，稍已割東偏。鄰翁覓菜地，更當乞西壖。今我欲裹糧，一汎濤江船。永謝麟閣夢，寧垂黿鼎涎。故人儻相濟，匪伊歸棹旋。紫陽政自佳，携汝追羣仙。
高臺何巍巍，遠眄千里道。長夏絕游朋，荒徑豐茂草。菑翳一以剪，秋意豁幽抱。能賦昔爲誰，今死骨已槁。魂兮果何之，言語空媚好。我欲有所酌，適值樽中燥。焉得瓢天漿，伊人共傾倒。
癡癡誰氏子，晝夜安以偷。其人一何樂，惟我攢百憂。憂者謂速朽，頑骨病復瘳。樂當必老壽，顧已歸山丘。饑生支牀龜，飽死豺虎儔。天道匪易測，人事諒難籌。生死吾不知，及辰爲茲遊。
天欲興蒼姬，一家三聖人。扶持用禮樂，行葦於焉臻。有國八百年，終亦化爲秦。末俗誇神仙，吐故以納新。彭門訖有塚，瀛洲浩無津。羽衣還緱山，舉家不得親。君幸有美酒，何不頻沾唇。
秋風西北來，一夕幾萬里。湛湛長江楓，落葉逝流水。自非貞勁草，顔色槁欲死。時當蟄蛟龍，么麽況螻蟻。塞墐非不可，旨蓄焉所恃。空褚乏裳衣，敝絮誰與理。陽春何日還，悲哉遠遊子。
宣父老于行，苦辛定六藝。至今峨冕旒，萬國奉蒸祭。當時困在陳，粒粟不能致。宰割諸侯王，重瞳氣蓋世。燒紀不啻虱，烹周僅若彘。焉知千金首，乃爲馬童利。此口酒可澆，是事可以置。
一針落大海，萬古無還期。纖纖刺繡女，斷腸終爾思。物重干將去，心願精衛爲。鄰嫗適有此，殷勤來獻之。銛鋒貫綵縷，縫紉實所宜。匪妾舊時物，愴然雙淚垂。如何大丈夫，忘恩忽如遺。
登高見佳句，意會無非詩。顧視不即收，頃刻已失之。老樹踞崖石，腹空猶有皮。顧此有何好，愛玩頻嗟咨。侍者一童子，髧如枯髪垂。從我僅一飽，萬事無所知。豈不亦怪我，徘徊將奚爲。
樂莫樂登高，亦復悲莫悲。樂兮携佳人，樽酒相追隨。慘慘古戍暮，煙寒秋角吹。悲從此中起，孤遊偶臻茲。城南百尺樓，前是未有之。城外兩三塚，新葬復是誰。往者已足鑒，百世懸可知。
家富敵萬乘，吾嘗見其人。生死握國柄，不復如人臣。自謂磐石安，掃滅隨埃塵。豈不恃狙詐，政用禍爾身。爾身一腐鼠，原野何足陳。歌姬事別主，畫堂生荆榛。我嘆匪爲此，遺禍殃齊民。
去年醉家山，有菊餘千本。客中今亡是，所至草苯䔿。凉風迫九月，暇日上崖巘。野芳一二卉，亦足擷婉娩。焉所得美酒，慰此歲年晚。市荒苦貴糴，庖凊强疏飯。薄暮歸空齋，聊與蠹帙偃。
茫茫六合間，孰是身自由。貧賤不遑安，故迫口腹謀。萬事已云足，心火炎不休。朝服寒食散，夜夢鬰儀樓。鄙哉齊公子，淚下雍門周。萬世一陶叟，浩歌歸故丘。有酒醉即眠，無酒亦不求。
薜荔絡奇石，芙蓉艷荒垣。寓目信所之，行行陟秋原。南州八九月，已凉仍復暄。林樹略改色，沙湍才減痕。憶在朔漠日，疲馬風塵奔。夜汲長城窟，曉涉灤河源。老身凍欲死，其勞不可言。
老懷幸無事，何用知秋風。團團烏桕樹，一葉垂殷紅。爲此有所感，長吟敲虛空。城市了在目，心隔雲萬重。燕席鼓吹急，游騎呵殿雄。亦各適爾適，擾擾塵堁中。焉知天地外，有此頹然翁。
垂垂三徑晚香開，二妙端能爲我來。老瓦尚堪沽濁酒，破鞋何惜上高臺。十年心事霜髯短，萬□秋聲畫角哀。海內詩人有公等，懸崖待與斸蒼苔。
兩公詩思欲飛揚，頗似繁臺俯大梁。瀟灑道裝衣袖闊，昂藏壽相耳毫長。持身未慣全隨俗，玩世何嫌略放狂。我有平生八叉手，興來舉酒尚洋洋。
深箝笑口似難開，頓喜詩仙載酒來。此道孰爲今老筆，吾廬適有古荒臺。焉知晚節逢陳厄，忽聽高歌類郢哀。倚石自憐吟不就，頻將拄杖劃莓苔。
楚調悠然抑更揚，四愁平子五噫梁。身同落葉常無定，□比寒花似較長。但喜有鄉頻得醉，不知何藥號爲狂。芬香臭腐俱塵土，莫問桑田與海洋。
松陰佳處路宜遲，裹袖寒鞭馬上垂。邂逅同傾九日酒，凄凉暗誦十年詩。試迴白首思前事，未覺青山減舊時。節後騷英應好在，煮茶更與野僧期。
白雲蒼蘚尚知心，野徑荒泉許重尋。一馬出城元近近，萬松藏寺已深深。同遊似覺無先到，半醉誰知政獨吟。十度重陽如瞬息，足知往古與來今。
脫絺著褐事如何，嗇暖饒寒歲易過。□喜晚芳憐早謝，細看園菊驗塘荷。風霜天地秋聲急，老病心情醉日多。讀破少年三萬卷，枉將身世墮南柯。
生死乃常理，興亡殊似之。火烏化王屋，鼎遷亦有時。驪山發金雁，漢陵復如茲。丹成云得仙，虛塚令人疑。杯酒幸到手，無螯亦當持。
康廬插南斗，其西柴桑山。我往挹風竹，如聽淵明言。作歌以自挽，於今垂千年。有口可與飲，公心誰其傳。
立功亦云可，於世能無情。屈體喪厥節，寧若埋我名。極不過餒死，餒死勝飽生。是翁醉中語，細味足歎驚。寄奴復典午，吾其無目成。
黄雀啐野田，見人輒驚飛。飛飛一不早，恐有虞羅悲。瞇目饕餮子，繆謂得所依。豈不知必爾，甘往終無歸。志士餒欲死，未覺勁氣衰。手口自斟酌，勿令心事違。
羊車一失馭，天地兵甲喧。中國不自正，王業東南偏。運甓有貽厥，卧龍康廬山。使處王謝位，大物豈不還。千載飲酒詩，醉吻謠醒言。
子雲草太玄，萬言無一是。唯有鴟夷篇，千古不可毀。太上立酒德，餘事徒爲爾。酤盡捐我衣，繿縷勝繒綺。
九日戲馬臺，二謝詞翰英。良辰各有句，得無差過情。元嘉事其子，不救巢卵傾。淵明東籬下，焉識笳鼓鳴。兀坐把寒菊，竟亦了一生。
華鬢極老態，醜面乏妍姿。插花已不可，可插唯菊枝。□□偶有酒，此事竟大奇。連作數日飲，詩亦未暇爲。忽思往日過，何事馬受羈。
此邦最佳處，乃在城北隅。野田蕎麥傍，松下復問塗。酷愛古石峙，故緩羸驂驅。一生能幾許，於茲十載餘。夜榻醉卧穩，何殊故園居。
明年五十九，早歲已聞道。憶昔初遠遊，豈信今遽老。暇日一醉娛，往事萬念槁。懸知身死後，豈無數詩好。心欲刊晉史，罪匪一靈寶。陶翁焉得作，細與問江表。
行樂忽有感，當此窮秋時。吾生會亦爾，落葉與樹辭。田父屋頗寬，生理僅存茲。積逋既已迫，悉售不復疑。寧免世人笑，且復相輕欺。兒輩勿戚戚，酒至姑飲之。
士本不畏貧，所畏迫老境。百憂無一樂，可醉不可醒。寒風頗欲霜，縫補闕袍領。酒膽一何大，和陶效坡潁。詩成間亦佳，未忍一炬炳。
重五去未遠，重九倏已至。不論家與客，遇節必爛醉。前日朝未興，有謁入客次。病酒不遑肅，匪敢挾長貴。知我□□我，草木故有味。
秋風吹古城，亂山繞荒宅。樹影日以疏，沼落見萍迹。客來觴我菊，獻酬殆至百。斜照未云夕，草端露已白。遷化每如此，不飲真可惜。
早省宦徑惡，荷鋤寧带經。豈不嘗守郡，生涯百無成。一夕偶不飲，鰥枕聽遥更。殘燈暗虛牖，落葉鏘空庭。鼠囓叱不止，呼奴效貓鳴。孰與醉卧熟，萬事忘吾情。
一日不舉酒，即患偏頭風。明日忽不患，乃在酒一中。人言飲致疾，此理恐未通。杯我自酌我，壁間幸無弓。
三戒二已亡，所戒惟在得。大道闢我前，幸無兩岐惑。誰歌返招隠，口待穢襪塞。身爲葛天民，宅在建德國。努力築糟丘，萬感付一默。
氣豪心未平，三已復三仕。毫髪志不伸，所至但屈己。屢觸炙眉怒，詎啻折腰耻。七年困江國，脫身走故里。欲著藏山書，實錄立傳紀。往事邈難問，毫簡遽云止。不如一杯酒，此亦焉足恃。
天命孰爲之，萬有凝精真。變氣間龐雜，未嘗泯其淳。風雨驟冥晦，暘烏出還新。聖孔昔云沒，楊墨仍儀秦。復生一辯孟，掃之如游塵。諸老自有宗，鑽研患不勤。彼以頓自詫，所見特未親。月晦有死魄，潦涸無迷津。天定盍少俟，屨□□於巾。不飲但多憂，無乃真癡人。
憶我弱甫冠，束書如錢塘。中興百廿載，行都滋浩穰。雖已劣乾淳，尚可云小康。巴蜀駭破碎，淮襄傳擾攘。腹心輦轂地，按堵如故常。于時數萬士，雲集升上庠。草茅起窮谷，拭目觀國光。出門不識路，天街何其長。俠士劇燕趙，佳人□姬姜。五鼓夜燈燭，萬樓春絲簧。吳米白如雪，奚啻千斯倉。縹緲湖山間，畫船嬌紅粧。六橋楊柳岸，荷花雲水鄉。四時無不宜，莫若僧夏凉。小儒苦乏貲，冷眼看豪强。託迹朝士館，竊睨鵷鷺行。臺評或非是，廟論有不臧。相與讀邸報，憤悶填中腸。僥倖江漢靜，姦凶殛炎荒。禮闈采芻言，始得伸名場。豈謂邊功相，曾不監彼狂。驕淫無比倫，虐毒尤披猖。未聞古天子，買田自置莊。羣小附鬼蜮，國脈內已戕。虱臣頗有膽，四被言者章。最後得拜疏，逋誅逃維揚。萬古木綿庵，不愧趙韓王。草茂復古殿，雨淋集賢堂。青史孰可□，念此心神傷。焉得陸士衡，復與作辨亡。
癖習嗜幽討，剛氣負殊稟。寂寥荒山中，十載賦招隠。偶逢梅尉孫，漠事一暗省。斯人縱非仙，英概故不泯。是日秋□霽，村塢足清景。葉脫高木疏，雲淨遠岑逞。田家竟收穫，豈復有遺秉。芳萸摘併空，戍卒亦太甚。懷古兼嘆今，野老僅能茗。此心誰當知，應有月中影。
讀君古墓作，因之懷抱縈。老夫九年前，小雛憐寧馨。一夕病弗起，殤車出北城。卜兆鄰古寺，守訶乏村氓。去歲罹發掘，盜蹤無由明。跋馬近往視，壞垣環枳荆。藏中本無物，□至睨茲塋。玉匣患不侈，宜爾巢鼯猩。楊生昔臝葬，漢傳留佳評。世事可以鑒，悲哉聊此吟。
吳越茲上游，一江貫千山。山峻江更急，力耕雲霧間。民窮實可憫，俗儉無與班。甕灌既已拙，斗糴彌足歎。十日天不雨，魃也肆厥姦。吾昔忝長吏，郡圖朝夕看。水源淺易涸，無地施防關。此陂築千所，歲事或苟完。幽人採荷衣，隄岸窮躋攀。更覺滄浪篇，萬頃吹波瀾。
出城挾一兒，策杖極幽邃。村俗諗父老，古跡按圖志。平生丘園心，賁趾遠朝市。行行墟墓間，是亦有何味。陸家三太守，此邦榮世仕。舊祠附學宮，緣情頗應義。奈何埤雅公，像於王氏置。君不平其然，似欲刪厥位。俚舛聊舉隅，諂媚□觸類。一一口舌爭，何事如人意。
惟菊可配松，受命天地正。吾家植千本，朝耘暮灌潤。未言制頹齡，且用樂野性。嚴霜百草死，后皇布肅令。始知貞勁節，老硬異脆嫩。俗圃蒔紅卉，頼君古道振。斥謂非其類，一洗靈均恨。騷人昔所餐，此輩何敢競。惡紫如惡莠，魯叟遯無悶。世眼重脂粉，君子故安命。
頭上漉酒巾，吹風行欹斜。野徑政自穩，世途殊未涯。禮能致商皓，勢足屈孟嘉。君身獨自由，時到山人家。播植話禾稻，績紡詢桑麻。側聞此一塢，村酤亦易賒。芙蓉萬紅萼，錦綉紛交加。掉頭不肯顧，特往觀茗葩。嗅芳摘苦葉，咀嚼香齒牙。榷利至此物，誰爲疲氓嗟。
小國號瘠土，根據千岩隈。泉味天下最，莫許他郡偕。寧當飲此清，饑腸鳴如雷。廣斥豈不富，鹹濁良可咍。謂茲大龍窟，無乃由齊諧。患不甘且冽，榛莽能久埋。心惻或不食，汲路荒蒼苔。蒙養內自充，何嫌世好乖。君子有本性，勿問塞與開。成功故偶耳，隠德彌佳哉。
桐廬楊明府，高誼有緩急。凌江每見訪，爛醉必旬日。知我欲東遊，相拉過其宅。城南登小舟，僅闊六七尺。岸人觀不退，莫知孰主客。西風篙工喜，布被當帆席。青蔬煮豆乳，灘轉竈釜仄。更覺氣象古，酌酒甆盞碧。千山霜葉紅，綿綺天組織。郊坰有此奇，闤闠苦未識。明府眼力高，心賞寄絕壁。指似掛篰岩，茅屋擬便葺。老夫今十年，往來釣臺側。汗顔不敢登，人品霄壤隔。夜宿鸕鷀源，犖確陟危石。吾家三拜公，晚唐老詩伯。衣冠世不墜，奕葉紹桂籍。避地館者誰，一僧年八十。嗚呼窮谷中，亦復有馬跡。紀事聊此吟，續燭借紙筆。
十年役嚴陵，心服趙賓暘。絕口不言貧，其氣常揚揚。一誦貫千古，一醉舉百觴。俗士或近之，白眼視昊蒼。包山何巍巍，子雲孫姓楊。江海一扁舟，倒屣傾侯王。見人有疾病，賜以藥餌良。朋友負微過，責善尤諄詳。兩翁我獨識，非狷亦非狂。兩家結姻好，古道顔色光。趙男與楊女，年向十五强。一朝馳聘幣，互寫紅箋長。趙有五歲女，楊有五歲郎。是日併納采，酒雁填高堂。兩翁自爲媒，兩家門戶當。匪爲門戶當，芝蘭同一香。不羨積金璧，不受豐縑緗。各喜所臠婿，誦書聲琅琅。已能臨法帖，已解工詩章。何慚昔羲之，坦腹雙東牀。
不濃不淡烟中樹，如有如無雨外山。尺素展看空想像，何由身著畫圖間。
渾天星斗胸中轉，動地風雷舌上生。想見少年讀書夜，短檠膏盡小窗明。
醖雲蒸霧暖如烘，一夜南風變北風。不似尋常響窗紙，漸驚分寸壓船篷。粉妝已鬬佳人白，酒面還輸老子紅。記取今年呵凍筆，三橋西岸小樓中。
插天天目隠雲中，但見苕溪綠向東。半折竹初經臘雪，爭妍麥已眩春風。翻飛水鳥偏饒白，窄小村船亦畫紅。聞說南塘趙書宅，近來毀賣與琳宮。
苕溪南問舊長橋，渡水穿雲不作遥。迂道征鞍何自苦，隔林吟屋屢相邀。晚晴濃淡烟俱好，春近高低雪盡消。尚覺粗材欠詩料，政須餘馥乞唐瓢。
幽居尋未得，下馬揖比鄰。指我道傍叟，即君堂上親。儀刑全古雅，談笑極清真。匕箸山殽美，樽罍臘釀醇。扁門稱道院，闢館養詩人。得句揮毫疾，論文剪燭頻。乾坤百戰定，父子一家春。地僻過從少，誰歟此問津。
縣街長五里，當路卧耕牛。民戶時常閉，官征瑣屑收。永無燈火市，况有管弦樓。崖石偏欺馬，湍溪不受舟。葷羶何可致，蔬茹尚難求。客糴珠同價，村沽水雜篘。採樵多遇虎，護果最防猴。烟火銷荒店，茅茨潰廢郵。兵戈雖幸免，賦役更深憂。不是山堪賞，行人步步愁。
最險王干三嶺路，加之雨滑馬行遲。忽驚山客俱來迓，誰報家人已預知。飣果待斟分歲酒，剪蔬先賦立春詩。舊聞六十猶癡諺，尚少一年焉不癡。
卦揲家人吉，門迎稚子歡。始知鄉國好，全勝道途難。砌草陳根綠，庭花凍蕾丹。春園容日涉，更敢上長安。
萬事何時足，不如歸故鄉。真能主東道，未愛博西凉。雪後春臺暖，梅邊夜枕香。孰堪思曠友，共隠剡溪傍。
買宅嚴灘上，幽栖十載餘。共憐翁失馬，獨喜我知魚。賓客千鍾酒，兒郎萬卷書。須移歙州住，緣此是鄉居。
年將盈六袠，禮尚記三加。北闕昔分竹，東陵今種瓜。閒吟聊復爾，爛醉豈知他。海內能詩者，時來問我家。
四十載錢塘，詩狂復酒狂。湖山空御苑，市井尚宮粧。冶肆淆禪剎，勳門賣節堂。歸來念前事，朽骨果誰香。
艷冶千金笑，喧呼六博投。不因槐枕寤，未暇草堂謀。啖菜貧猶健，簪花老自羞。五更山酒醒，何樂亦何憂。
薄俗多端忤，殘生底事成。千年驚鶴化，萬里厭鵬程。能保中心定，懸知外物輕。祇嫌覓句苦，四海有詩名。
倚樓趙公子，可與共詩評。道故無終極，文須有主盟。轟雷春蟄動，貫月夜珠明。高作令吾愧，銷光更屏聲。
樂天在知命，行止豈人能。元亮歸廬阜，延之牧始興。時才宜政柄，老我只詩朋。何日携君手，西湖共訪僧。
挈身歸卧萬山中，多謝燈花夜夜紅。老病面顔開喜色，雪霜天地轉春風。菜鮮果脆深杯酌，衾汗鞋泥慢火烘。寬著心腸任時運，一頑能禦百憂攻。
行園似覺褐袍單，揀好梅枝子細看。節近年年多雨雪，客來草草治杯盤。故知更事無如老，豈謂交春便不寒。氣數已迴終是好，明朝紅日上雲端。
殘臘先班隔歲春，怱怱五十九年人。一朝一暮即除夜，萬是萬非餘病身。老子附爐無奈癢，小兒索紙卒難嗔。僕衫婢粉猶閒事，欠餽時官欠飲鄰。
宿收家信醉慵開，早報潮船泊岸隈。釣瀨兒將詩篋至，錢塘人索酒錢來。道途奔走動千里，時節挨排聊一杯。新歲雪晴看吾圃，歙城亦有馬城梅。
親情鄰里喜歸來，依舊柴門僻處開。縱是桃符無可筆，未妨菜餠亦堪杯。著寬毛褐觀殘雪，洗古銅壺浸老梅。賀客明朝有詩客，踏青同與眺春臺。
狂頗如豪拙似癡，人難忍者我能之。六旬老境三椽屋，四海虛名萬首詩。不惜黄金償酒債，猶將白髪綴花枝。兒孫十輩誰家有，心事唯應造物知。
摩挲老面受春風，肯爲吹將鬢雪融。自合居鄉充父老，尚堪開學教兒童。官身歷險元如夢，詩律從寬漸不工。有菜可羹花可賞，未妨日日酒頻中。
九十日春已十日，清晨閒步小園中。池痕欲漲去年水，柳色漸迴東畔風。砥道歌游全似夢，專槃生化本無窮。陰晴寒暖頻占相，世事唯宜歲事豐。
穗歷桃符漫告新，漆肌蓬鬢轉成陳。暮年多病全無頼，積雨初晴略似春。香火荒山猶古廟，兵戈故國僅遺民。承平舊俗吾能憶，差勝如今一輩人。
漸暖風烟添軟媚，新晴草木眩光晶。天迴地轉春猶在，物是人非意自驚。晚輩未宜欺老病，早年猶及見昇平。山城舊與錢塘似，燈火笙歌徹五更。
一半溪梅點綠苔，妖紅移向小桃開。稍晴欲暖春猶嫩，解賞能吟客肯來。少頃焉知千萬古，吾曹難少兩三杯。嘶驄未到柴門靜，蛺蝶雙飛去又迴。
山水清音屢見招，經丘尋壑尚逍遥。宅門南北雙桐木，籬徑高低萬菊苗。特創小亭觀蘚石，待穿枯沼架茅橋。忽思萬事皆虛幻，何苦空將百慮焦。
饕風虐雪到家林，才喜春晴春已深。花片紛紛飛蝶亂，樹陰漸漸早蟬吟。貧寧不仕元知命，老尚能詩懶用心。忽喜客來對棋局，旋沽村酒與同斟。
棘爲籬落板爲扉，堂上春山碧四圍。前後相承花百種，往來自在燕雙飛。賣田不恥因償債，耽酒無厭更典衣。人道家貧詩却富，先生一笑久忘機。
紅塵謫墮侍晨仙，屈指明年六十年。身後不營埋骨地，春來頻醉賞花天。屢聞漢相誅東市，深羨周農服下田。烜赫豈如常寂靜，山中幸有酒如泉。
氣至時來物不違，小園閒步見天機。荷錢欲出鳴蛙出，柳絮才飛乳燕飛。屋少地寬何不可，家貧春好未全非。莫欺白髪渾如雪，杯到猶能疾手揮。
今日山城好事新，客來誇說齒生津。喜晴郊外多遊女，歸暮溪邊盡醉人。鮮笋紫泥開玉版，嘉魚碧柳貫金鱗。一壺就請衰翁飲，亦與花朝報答春。
閒園草草欠樓臺，一紀干戈夢裏迴。盡失牡丹三百本，新移初見一枝開。
小亭新築賞天香，恍惚春風舊洛陽。人道此翁畦菜手，元來亦解種姚黄。
長憶江湖看雨時，插天掛尾玉龍垂。歸來老手今無用，養小魚蝦掘小池。
摘花不恤種花難，幾日工夫一日殘。最是好花留不得，不如只種菜花看。
城中誰道有花村，吟出園門醉入門。共笑老人騎老馬，病身俱瘦壯心存。
傍宅荒山幾許長，蕘夫芸子縱牛羊。何當盡與栽桃李，疊石周遭築短牆。
頹然無用一憨癡，雖老元來未可欺。鼻涕垂頤病擁塞，幽花香處最先知。
四十九時初作郡，帆風笠雨十餘年。野花山鳥應相笑，依舊歸來無一錢。
身隠山中聊復爾，詩傳海外豈其然。□間日有人携酒，□惱如天亦醉眠。
十萬長松五百年，今其餘幾亦堪憐。霓旌恍惚剛風外，蕊殿崔嵬劫火前。題墨八分吾獨識，藏丹九轉後誰傳。山中是事皆非昔，惟見新墳掛紙錢。
仙洞春深長薜蘿，杜鵑花發蕙風和。善門有後澆松早，貧戶無憂賣笋多。萬古銷沈終塚墓，二儀開闢幾干戈。情知來去皆非實，醉後猶能作此歌。
戍壘兒郎意氣雄，羣腰刀斧薄榛叢。尋真亭仆長松少，禮斗壇荒苦竹空。菜色可憐窮道士，樵歌不見舊鄰翁。存亡得喪知何極，天地悠悠感慨中。
山門蘚獸石嶙峋，三耳翁今去幾春。螻蟻與誰頻作夢，茯苓應更長如人。土饅頭裏無仙骨，金僕姑邊尚戰塵。焉得亦如酒家叟，一茅庵住自由身。
爾時儒者定應無，問政胡爲不問儒。五代亂離千血陣，萬山深杳一丹爐。能容隠遯猶難必，遽謂飛昇豈不誣。我欲卜鄰聊避俗，未須跳入長房壺。
魯國多逢掖，周官設象胥。精言通九譯，博學本三餘。職冷冰相似，心清水不如。負才宜大用，別有腹中書。
羅雀閒門未寂寥，小園花事自春饒。日葵霜菊踰千本，更有酴醿十萬條。
雪色聯飛蝶過廊，烏衣交語燕歸梁。酴醿花下午酲解，春靜人閒白日長。
岸人膽落傍船看，鼉吐鯨吞一葉寒。鬼伯神官莫狂蕩，靈臺無愧自平安。
南北東西四面看，舸軒雖窄自心寬。永無金馬門邊夢，豈有黄牛峽裏灘。
春濃面面透花香，秋皎團團轉月光。窗戶總空天是壁，如吾肺腑沒遮藏。
六爻虛實相爲用，二位高卑各有宜。順撫說隨心不爽，風漂羅剎有還時。
傍石橫陳八柱亭，一篷{扌陏}矮似船形。松聲浪作風濤吼，何處風濤不慣經。
人間踏地有風波，歸老山林莫問他。身是我船心是柁，早尋岸泊奈儂何。
向來人喚老梢工，解使帆檣八面風。今日釣魚亦無力，劣能聽雨卧船篷。
不待圓□□□□，□□□□□□□。栖梁燕乳春聲豫，細玩天機坐此亭。
兩年夢寐記冰姿，再挹丰標勝舊時。形穢自憐吾更老，味同乃幸獨相知。幽花野竹頻移座，薄酒清茶共說詩。晚色柴門掛新月，玉驄欲上步猶遲。
先天有數妙蓍龜，詫鬼誇神滿卷詩。獨一許翁可吾意，預占晴色賞酴醿。
林下蕭然一禿翁，吟髭全白醉顔紅。米鹽薪炭時時絕，自古詩人例合窮。
賣茶猶說有征譏，蕨菜何爲入市稀。往往提籃採山者，怕逢猛虎竟空歸。
午亭春醉聳吟肩，終是風流不愧天。屑麥調酥慢熬火，牡丹花共菊芽煎。
漫浪桐江一把麾，往來今積十年詩。次山自序舂陵集，豈望夔州杜二知。
豈有耶溪父老錢，無朝無暮在樽前。櫻桃豌豆分兒女，草草春風又一年。
隨分栽蔬復種花，逐時溫酒又煎茶。兩兒能售嚴州屋，便可歸來共一家。
溪魚山筍佐新篘，大勝長安上酒樓。春老猶寒宿酲困，酴醿花下擁綿裘。
桐花落盡熟朱櫻，無數珍禽繞樹鳴。繡羽翠衿政堪玩，伊誰輕著彈丸驚。
城市塵埃不見詩，西村東塢可尋誰。夏前十日嘗新麥，政是江南最好時。
芳草茸茸沒屨深，清和天氣潤園林。霏微小雨初晴處，暗數青梅立樹陰。
索文僧送紙，賭酒客爭棋。定要全無事，何由更有詩。
老豈堪從仕，窮應不爲詩。死生元有命，病亦莫求醫。
我欲培修竹，新添笋幾根。徘徊看不已，愛惜似兒孫。
半落酴醿雪，微舒芍藥丹。薰風交割近，特地更春寒。
靜院幽花馥，空庭皓月明。春寒夜更好，未有一蟲鳴。
索果嬌兒怒，胹羹老僕頑。欲嗔仍復笑，掩卷看南山。
袍絮無堪換，柴錢久未還。有人來問字，賒酒醉花間。
淡虀淘大麥，甘酪薦含桃。風調誰優劣，田家似頗高。
欲跨羸驂去，江村訪酒家。杖頭無阿堵，肯聽錦囊賒。
寒暑元如故，乾坤豈不寬。時情工刻薄，生理轉艱難。遑恤諸兒笑，終憑後代看。淵明詠貧士，感慨異悲酸。
青簡興亡驟，蒼規代謝頻。懸知千古恨，政似一年春。甫換鍾馗舊，俄聞杜宇新。梨花自寒食，誰酹石麒麟。
登高高處望，萬嶂一溪橫。不滿千家市，今休十載兵。訓狐號永夜，猛虎迫荒城。此亦關人事，憂端未易平。
學易何須博，乾坤第一爻。兩儀能細察，萬象已并包。枯秸供羸馬，纖鱗餵乳貓。吾衰有三韭，端勝易牙庖。
果熟携竿撲，禽鳴挾彈窺。自憐多病叟，無奈近鄰兒。排闥寧容鎖，踰垣更問籬。牡丹才半拆，摘去最紅枝。
底用春風急，詩肩暖亦寒。兒曹如笋長，吾事只梅酸。後死猶容健，餘生愈覺難。一瓢自窮巷，何止此堪歎。
春雨溪橋斷，才晴又淺流。端能操古節，何至墮窮愁。馮衍嘗爲郡，田豐不願侯。吾兒猶未解，餘子復奚尤。
身起真寒士，名成老腐儒。暫時金馬署，終世石魚湖。舊種花猶有，新畬粟已無。傍人憂餓死，吾自典衣酤。
廊廟端非岩壑姿，慵庵未是可慵時。浮榮故自無心向，素抱其如有己知。天上要途終一武，江南絕景已千詩。欲從遠祖赤松子，小待功成亦未遲。
深愧衰殘蒲柳姿，忽思同眺萬山時。各將谷雨崖烟寫，獨許溪鷗野鷺知。兩載再逢憐我老，五更不寐和公詩。願聞事業如房杜，一曲清商自尉遲。
雖微風物似揚州，繭栗初紅已遽休。插戴端宜誰粉面，奪攘無奈衆蒼頭。未知相謔真何謂，不許當階略少留。玉爵彩雲諳往事，可因尤物作閒愁。
元方除却牡丹兄，俗紫凡紅敢競名。天女散花雖不染，道人養馬豈無情。一芽才動看承久，千蕊俱空斷送輕。三萬卷書總零落，匹如風雨未須驚。
詩律中年悟，嫌工更恐肥。獨行無與語，每出又空歸。薑棗頻煎藥，袍衫屢換衣。病身自無頼，猶忍泄天機。
不識第一畫，羲皇運腕初。憑空說儀象，枉著汗牛書。
舜禹昔禪位，曾將易問蓍。即知重八卦，已自伏羲時。
高下乾坤位，東西日月門。正身當午立，一點認心源。
太極元無物，群生性命根。一奇仍一偶，萬象滿乾坤。
四象寫老少，兩儀書偶奇。四從兩上判，惟一邵翁知。
八卦各爲八，枝從幹上橫。厥初有何物，萬物一根生。
鍾律及星歷，軍師兼井田。方圓兩圖在，萬古立鼇天。
從來二生四，誰謂二生三。迷路求玄牝，精微未許探。
首言天地易，次語贊羲皇。繫傳誰精玩，先看第一章。
子半至午半，南方旋北方。往來分逆順，治亂判陰陽。
有畫無言語，斯文豈易知。人心對天一，更向畫前窺。
天地有定位，地天陽泰三。更於通氣處，細認澤山咸。
乾坤坎離位，元會運世篇。三百六十歲，才似一周年。
瀛登唐治日，奎聚宋興年。子午復南北，一聲啼杜鵑。
圓象天儀轉，方侔地里分。獨超形器外，寂感一靈君。
河圖天地數，五與十居中。所拱中一點，心爲八位宗。
六爻六畫後，六位六虛中。此處曾著眼，玄哉無極翁。
萬世復萬世，人心無改時。此理本非古，伏羲先得之。
先覺欲覺後，三峰列四圖。求精由藴入，言說本來無。
心法先天易，盍於離位求。儻非明出地，長夜使人愁。
天地囿於氣，聖賢脩此心。範圍非有許，生聚尚斯今。
神農嘗毒藥，軒后設難經。認取卦中意，仁心救未形。
水平民不溺，穀播世無饑。氣數如寒暑，能無理轉移。
誰識歸奇意，專爲禦患謀。將寒儲纊絮，未暮貯膏油。
兩重三畫卦，半束百莖蓍。避就殊凶吉，元無巧與奇。
畫處本天地，占時通鬼神。自然大道理，絲髪不由人。
嗜慾損爲益，榮華降是升。圓圖觀起處，生意伏陰凝。
獨妙先天學，恭惟擊壤翁。返觀心是易，萬化出胸中。
位須分對待，氣即驗流行。羲體兼文用，俱由造化生。
世治常無亂，民安永不危。尚須西伯演，羲畫可無之。
易名緣變易，周義取周流。出震始終艮，當於此處求。
震位東方木，胡爲以帝言。一芽觀出處，主宰見天根。
萬物皆相見，文明午日中。聖人南面立，品彙各亨通。
兌澤何言說，秋成看水田。黄雲萬萬頃，滋潤作豐年。
天一實生水，冬藏坎次乾。精神要休養，醖釀出春天。
萬物天爲大，中間地次之。成功付諸子，父母似無爲。
雷風火澤水，獨艮不言山。朔易指方位，萬形消息間。
君知已似嗣，音義古來同。萬物生相續，南薰鼓巽風。
役物至未極，分明土王時。嗣火孕金氣，秋成方在茲。
陽生在十月，亥謂之天門。戰乎乾者物，乾實戰於坤。
八列方隅位，四周分至時。畫疆興庶務，地矩囿天規。
宗廟蒸嘗禮，朝廷覲見儀。無窮天下事，不過似農時。
細玩文王卦，如何法地方。田從一井起，鄉遂及要荒。
觀身不見背，動體悉由心。向陽負陰處，離坎細推尋。
次謙終以巽，九卦至三陳。聖人有憂患，何况是凡人。
元亨猶利正，始可用純乾。未了一貞字，何由保性天。
亨到離時見，貞從坎處來。歸根培養熟，方解鼓風雷。
背於身不見，亦不見庭人。物我俱無與，方知止處真。
乾坤始開闢，六坎首經綸。士不知憂患，焉能免世氛。
彖辭六十四，三十四言貞。幹事匪正固，難求心外亨。
亨嘉誰不願，貞固士之常。乾體充剛健，坤爻認直方。
祖考精神散，子孫能聚之。淫祠祭非鬼，萃渙義何居。
卦之凶者五，否剝未濟三。如姤與歸妹，深防女敗男。
易經之下卷，何以始恒咸。貞女家人利，如詩有二南。
二五時難遇，沈淪下位多。乾潜與坤履，退謹養天和。
學者欲學易，當觀羑里時。如何是敬字，恐懼畏憂危。
太極元無極，先天異後天。今人不識此，讀易豈其然。
謂今三畫卦，不自偶奇生。便指三爲八，徒勞口舌爭。
乾坤用九六，義例析爲三。朱子申歐說，開編請細探。
陽爻極六位，進退貴因時。德則何憂亢，神而不可知。
六陰升已極，坤下戰乎乾。建亥陽生處，居然復卦前。
十年女乃字，守節以勝情。凡諸卦用六，觀茲利永貞。
屯初康險難，蒙上覺昏童。開闢乾坤後，君師大有功。
訟吉觀西伯，師中驗太公。得人師不戰，反己訟無終。
小畜過無坎，胡爲以雨云。互觀藏兌澤，止水亦興雲。
履若蹈虎尾，五剛亨厥躬。乾三獨柔變，是以咥人凶。
盛夏靡草死，歲寒松柏貞。泰須防陂復，否有大人亨。
大有同人盛，離柔寓戒辭。無威斯近弱，不廣即爲私。
謙卑六位得，豫樂四爻非。莊敬與安肆，冥冥禍福幾。
泰變即爲蠱，否變僅爲隨。元祐紹聖事，至今心骨悲。
俯下知臨吉，其如仰觀何。相孚不待薦，一盥已爲多。
離明用獄四，噬嗑賁旅豐。中孚夾離卦，兩畫玩虛中。
剝三與復四，皆處五陰中。自拔棄其類，吾推道是從。
仁道成已極，體元乾長人。獨休不遠復，當且學回仁。
午月至子復，書云七日來。六日七分說，觀天何隘哉。
無妄均所與，大畜患不多。性豈無知者，心如未盡何。
大過本末弱，厄運逢瞞奴。文舉有死耳，淵明其歸乎。
習坎德天險，重離文日新。明內始照外，亨心方發身。
咸取男下女，恒言婦事夫。始感終當□，君臣其謹諸。
姤陰進不已，吾遯其奚言。陽壯過於泰，□虞羝觸藩。
夜闇勿遽戚，晝光無疾行。自昭惟進德，用晦豈傷明。
一女卦反對，不同而後同。始知天下事，苟合最爲凶。
在險惟反己，出險即及人。讓夷急病者，蹇解二忠臣。
五王復唐祚，不殺武三思。莧陸察爻義，惜哉張柬之。
六籍火未熄，龍興芒碭雲。呼韓朝渭上，已納王政君。
原筮而後比，無疑方可升。不食匪井患，有言奚困亨。
震動對艮止，革故繼鼎新。飲啐隨時義，天機信屈伸。
屢厄未濟旅，難逢既濟豐。巽謙能自降，蹇困詎爲窮。
易乃一量秤，銖銖分重輕。百千億萬事，義理是權衡。
全卦定凶吉，逐爻殊否臧。頃刻有變易，縱橫無典常。
凶人凶其吉，吉人吉其凶。曳輪能自信，揲策勿求通。
識本色人須本色，臭味論心不論迹。青蓮居士浣花老，畫像有人能畫得。非陳無己黄魯直，看畫題詩難落筆。醉翁萬代文章伯，中年偶墮滁陽謫。琅琊山亭釀泉酒，翁心不醉醉賓客。慶曆朝廷天清明，誰張黨論摇昇平。禽鳴不知人之樂，黨論無乃猶禽鳴。一時人樂從太守，交錯觥籌送杯酒。樂其所樂翁來思，賓客歡譁終不知。既是賓客尚不知，畫工焉得而畫之。彼弈者弈射者射，摇毫臆度丹青解。醉翁醉態尚難摹，翁心樂處如何畫。皆山一曲吾能歌，童而習之今鬢皤。翰墨世無蘇老坡，奈此圖中風景何。
生長勳門富貴中，粃糠將相以詩雄。端能活法參誠叟，更覺豪才類放翁。舉似今人誰肯信，元來妙處不全工。鏤金組繡同時客，合向南湖立下風。
昔遇孫真人，授我服氣訣。幼讀先子書，亦嘗窺秘說。受持苦不堅，兩鬢忽已雪。謂當屏孥累，兼復斷葷血。千息嚥子夜，顔色日腴悅。奈何墮醉夢，百病暗蟠結。幽抱誰實知，俗流每見褻。城市不可居，去去之巖穴。
浪出慚何益，深居悔已遲。積憂□□□，□□定非癡。暗事人能料，幽懷世不知。叩門有斯客，急以酒澆之。
聞築船亭就，能來共看花。鮝枯庖海物，豆乳買鄰家。稍可從容飲，猶當委曲賒。歸途有底急，不肯後昏鴉。
追懷往者數賢侯，得得經營續續脩。依舊夜欄低北斗，幾番春絮委東流。同遊盡道山能好，半醉誰知我獨愁。乃後吾徒身亦死，題詩更有昔人不。
衲朝裌暮午衫單，始覺春歸不再寒。些子幽花三兩畝，霎時啼鳥百千般。世情落落全相背，詩律平平略放寬。連日飲徒偶焉往，自炊香薤五盤餐。
春來何啻酒千瓶，百日醺醺一日醒。朱筆點詩垂欲困，黄鸝啼樹急須聽。霑沙不濕收微雨，倚柱無言立小亭。芒屨犒僮人一緉，爲耘惡草莫教青。
尚欠佳篇與送春，祇緣醉卧動經旬。偶無載酒相過客，始是吟詩自在人。喜見笋芽穿瓦石，都忘雨點漬衣巾。園林全頼東風力，莫道南風便有神。
愛栽竹樹愛栽花，新築船軒傍石斜。古廟炷香知某客，半山摇扇望吾家。閒看紅袖穿林去，可著冰紈作畫誇。說似渠儂應未信，詩翁煩惱政如麻。
葺圃疏畦日荷鋤，六旬老叟尚何圖。卧床迫夏猶氈褥，宴几經春只藥爐。羣竊花枝相侮易，合携竹杖與驅除。千金萬卷皆捐棄，更有心情計較渠。
忽復荒山喚子規，來歸已是臘殘時。人窮怕老吾何愧，夏淺勝春古有詩。草靸紵衫并竹扇，石榴罌粟又戎葵。貓生三子將踰月，卧看跳嬉亦一奇。
燈暗窗明暖又寒，破鞋不待蘚痕乾。惜花愛笋人誰解，冒雨行來百匝看。
枝枝紅藥蕊頭偏，應是難禁宿雨湔。好物不扶扶惡物，已耘死草更昂然。
密樹陰陰小石臺，雨餘更綠幾痕苔。蝸牛上到葵花頂，日出如何下得來。
濃綠園林曉雨新，鶑啼近樹不疑人。千枝罌粟紅如錦，誰謂儂家已送春。
懶照青銅雨墊巾，試將欹正問傍人。含羞小婢無言去，應笑髭鬚總似銀。
栽培踰一紀，補苴又三年。樹倚根株在，花憑種子傳。斡移隨變幻，顛倒恣頗偏。縱不經兵革，誰能保十全。
窗曙書燈暗，閒居免報衙。爭鳴百舌鳥，各占一枝花。寢內兒猶睡，厨中物未賒。露寒衫袖濕，倚遍石欄斜。
古郡峰巒擁，吾家望最奇。水疑無去處，樹少不陰時。峴首名猶在，西州意自悲。典刑與風景，寧復後人知。
浪說千軍戰，空登二紀名。乾坤恩甚大，毫髪事無成。長日柴門掩，閒人俗眼輕。竊花無力護，笑道近專城。
長歌歸去來，無乃已遲哉。遇事佯如聵，從人喚作獃。胡僧需酒肉，戍卒借亭臺。豈不二千石，閑居自可咍。
孰識維摩病，猶疑子夏肥。少曾逢順境，動輒履危機。奕局雨斜濕，吟牋風急飛。夜寒逢惡客，酒盡未云歸。
曬繭未繰絲，晴天麥最宜。樹陰常獨立，禽語不吾疑。苦笋烹勝肉，新茶嗅醒脾。薰風吹此句，突過一春詩。
寒燠分時序，生成續化工。竊遲登麥日，肯怨落花風。春氣何曾絕，天機豈易窮。誰云老圃淡，早著石榴紅。
從容談笑獵文場，焉用椎鋒更挽强。政使成功能裂土，未如聞道許登堂。勇捐將印機心息，深隠書帷古味長。我亦暮年懶干祿，肯來同醉簡編香。
聞風足使鄙夫寬，家世言詩自杏壇。萬卷古書侔藏室，十年深谷隠王官。大材益厚楩楠植，至寶終垂琬琰刊。愧我老衰已無力，青雲中道鎩飛翰。
歸來數畝小園寬，風有軒櫺月有壇。總爲才疏能忤俗，兼緣興盡合休官。空山老死知無補，往代興亡稍欲刊。洛下寄書藉黄犬，蓴鱸終恐愧張翰。
莫想銀絲膾，冰盤一醉吞。好爲玉带佩，朝謁九重門。
妙得濠梁趣，任公犗肯吞。□泉如有待，頭角上天門。
歙山瘦露骨，歙水清□□。歙尹清瘦人，意與山水淡。居官儉以廉，飯茹或不糝。解官卒難去，抱疾偃破毯。凍僮僅縫補，羸馬缺灌啖。客至棋一局，無客書自覽。俗盲鬼神聾，跖徒肆豪敢。害盈殊不驗，君子例坎壈。九關今可排，勿待雪生頷。去去翱天衢，離別何足慘。
天王理萬國，勢必委諸吏。製字從一史，執法不可二。奈何雍也面，胸臆伏私意。兩訟一求捷，兩役一求避。含糊卒未决，徐徐較餽遺。酒果若羔雁，書畫及弊器。到官一物無，去官百需備。此縣與彼縣，大率不相異。獨有楚縣尹，不肯作此事。無錢買歸舟，僕馬亦顦顇。
儒者書隠公，昔持浙西節。按一青溪令，聞者膽爲裂。先聲到江東，庶亦有旌別。似聞復留中，駸駸管喉舌。君可持我詩，叩門細自列。貪吏劇百巧，廉吏抱一拙。拙廉名弗彰，巧貪位深竊。何啻萬蚊虻，日咂生民血。我老死已近，分甘糧欲絕。此公能薦君，長鬣幸未雪。
萬有非真偶有之，倏無合悟本無時。伯夷季札輕千乘，肯著春風護柳枝。
野眺荒山外，詩愁細雨中。肯令一字俗，已拚百年窮。病體皮膚皺，寒庖糗餌空。戎葵獨何事，故作向人紅。
病骨真如削，耕疇已盡捐。終隨萬形弊，何用百憂煎。常肯事如意，恐無詩可傳。屈伸判成敗，吾亦聽之天。
苦吟成癖習，多難迫衰年。生理終無頼，詩名似許專。剛腸百鍊勁，老筆萬鈞懸。得失元相半，乾坤本不偏。
幾年于此矣，愁鬢雪垂垂。已悟身爲幻，猶能夢作詩。百骸誰不朽，一念未全衰。用盡平生力，唯吾影自知。
志大終癡拙，年衰合老成。口無談世事，身不要時名。偶後諸人死，猶餘幾日程。灰心良已是，拊髀未須驚。
妙年曾到鳳凰池，五馬能臨六枳籬。量淺最難勝滿酒，著低何敢抗高棋。森嚴法度蠶頭字，瘦硬丰標鶴膝詩。自笑書癡了無得，文章太守是吾師。
政是黄梅欲近時，山城雲滃雨垂垂。斷橋沒碓驚新漲，濕藁泥蔬續晚炊。乞米已慚顔氏帖，賣書還笑杜陵詩。廣文絕少充枵甑，更肯芸籤借一鴟。
市有印書叟，日印可千紙。間得工墨錢，苟足贍妻子。近欲役其人，告者謂已死。醉歌夜徹曉，熟卧呼不起。人鬼頃刻分，火葬骨骸燬。豈不謂達生，誰獨能免此。
湍溪漲梅潦，一夕十丈强。愚哉浴馬僮，視之如尋常。高岸一失足，馬尚能騰驤。僮屍不可得，漂流落何鄉。握轡徒自謹，墮穽已足傷。人間平坦途，中亦有海洋。
偶聞一人死，惻怛吁以驚。千人萬人死，能不愴厥情。長平幾性命，銳頭付一坑。亡者抱永痛，勝喜功名成。功名豈不成，機心何時平。人心苟若此，誰謂天好生。
多病情懷懶，新晴草木光。倦骸扶老瘦，幽徑息陰凉。家瘠盤餐儉，村荒糴價昂。豈無可憂者，得句暫能忘。
齒髪侵尋落，風霜取次秋。口須湔乳臭，川合向東流。沈宋中嘗悔，江湖晚更羞。此聲專老杜，猶俟到夔州。
近市招醫士，空庖督爨奴。羶葷猶可絕，藥餌豈容無。既欲營貓飯，仍當續馬芻。晨興百需缺，獨喜見吾雛。
蚊蚤宵爲梗，葵榴曉可觀。偶無酲待解，自覺寢難安。深癖穿蒙密，幽陰度屈盤。忽驚一點露，滴人髪間寒。
栗里淵明徑，榿林子美堂。亂離容不死，窮乏果何傷。紅粒炊秈飯，青薹煮菜湯。甲兵才偃息，城市轉荒凉。最苦樵蘇貴，曾微藥餌良。頻仍賒酒飲，卒急賣書償。敗絮熏還曝，粗絺洗更漿。炎蒸雖漸迫，寒冷尚宜防。瀹茗徵甆盞，包梨集紙囊。頭昏修菊枕，膚汗拭藤床。困倦成衰懦，疏慵欠激昂。廄空需馬藁，碓凈缺雞糠。思慮徒迂闊，營求竟渺茫。憶兒觀燕乳，懷友聽鶑吭。守分甘丘壑，逢時付廟廊。骨骸同朽腐，名字孰芬香。但握鋤犁柄，終逃鈇鉞鋩。交遊多豎褐，談話止農桑。應俗循中道，頤生寶祕方。鄰僧營藏字，俠士戲球場。角武焉能往，摛文或可當。病稀摩詰問，歌類接輿狂。舉世嘲癡叔，何人識漫郎。北轅迴朔漠，南棹輟沅湘。誼氣知猶壯，頹齡懼不遑。六旬過眼電，萬事滿頤霜。靜樂非無動，閒遨却似忙。連苔移巨石，带露數新篁。天地詩人少，山林夏日長。此心無別路，一武到羲黄。
瞻紫陽山日仰高，此翁暮景亦云勞。一爻變卦逢初遯，萬古哀心寄續騷。倬彼大賢猶蠖屈，矧予小技僅蟬號。竹林書在吾能讀，不厭千週更百遭。
泮宮分席佐邦侯，免使詩人諷不求。九轉定應能點鐵，一泓何可着吞舟。稍知今是山林晚，獨奈吾衰歲月流。徑欲爲君賦招隠，朝簪竊恐未容抽。
江湖流輩互相高，刻楮摶沙漫自勞。孰肯剖腸湔垢滓，始能落筆近風騷。通疏障礙河東注，剔抉幽微鬼夜號。漢魏以來數人耳，曲須和寡始爲遭。
射至於侯又中侯，盍求諸己勿人求。欲升海底珊瑚樹，不藉沙邊舴艋舟。急要瑳磨刪俚語，可容藻鑑徇常流。端能過我論茲事，一聽盆繅軋軋抽。
恭惟天地心，物物息相禪。詩人卜豐年，生意寓雪霰。彼但言其消，譬夢幻泡電。癡憫狙公賦，忿斥蝸國戰。焉知往聖作，視世豈郵傳。嚮明贊化育，司牧必南面。寸丹對上穹，退以學自練。至其出爲物，遇暍忍不扇。吾目故未瞽，此道若有見。自養非所養，焉敢事荒燕。
渴心望古人，無井可不鑿。但勤駑馬駕，定勝屠門嚼。長懷謫仙翁，英爽謝冥漠。茲山肯神遊，曷日旌𣄢落。惚恍琴高魚，飄摇子晉鶴。空餘泣鬼詩，光燄耿如昨。昇天人有分，換骨豈無藥。舐鼎化雞犬，此語君勿噱。讀書三萬卷，太白亦可學。
采芑采于田，采芹采于水。豈弟君子心，作人豈異此。神農昔嘗藥，志在起人死。百聖一樂育，亦如嘗藥然。醫國得一士，億萬性命懸。詭誕王母桃，幻虛太華蓮。孰爲返魂草，足扶天地顛。嗟嗟燕昭王，海上求神仙。不務長爾國，徒欲長爾年。
何人不骸骨，龍蟻共一朽。聖賢獨不死，天若顧之厚。太昊初畫卦，迄周興井柳。經制斯大備，中墜頼魯叟。立言棟綱常，萬古絕夷醜。荀揚猶微疵，晚出揭韓斗。力禦異端侮，聖門儼先後。末學能臻茲，身泯譽常有。
晉季有詩人，忽如古伯夷。其人果爲誰，請讀淵明詩。同時顔謝流，望風悉披靡。東阡西陌間，黍稷何薿薿。烹葵酌濁醪，世味無復美。百萬呼盧公，枉爲寄奴死。漫仕心未安，託辭避郵史。自挽何謂亡，宇宙與終始。眷言塵纓客，試問滄浪水。
占易用九六，初爻變乾坤。時當退且慎，復命歸厥根。渾天日夜轉，中星異旦昏。北辰儼不動，帝居華蓋尊。於人是爲心，君子嚴操存。肯受外物汩，澡擾摇精魂。皇澤甦旱暵，時雨翻天盆。敢不效微力，先後風雷奔。
九關守虎豹，崇墉方言言。餒也自其分，秉耒耕荒原。江左瑜蓋輩，豈必賢虞翻。湯網無厄羽，文治無困麟。一物有疾痛，聖王視猶身。如何杏壇上，鳴鼓攻門人。材有善不善，大匠嚴選掄。所以獲麟筆，有秋斯有春。
魚龍古仙翁，諸人頼私淑。五教紹虞敷，六藝極周郁。邦侯絕相知，異君大雅姿。胡欲撤臯比，不願爲人師。老我羽已鎩，棲此鷦鷯枝。君當上青雲，阿閣巢長離。
力學衰猶進，治生晚不讎。操心元自定，忤俗果何由。塗抹餘千紙，浮沉等一漚。忍窮兼耐辱，失笑未包羞。
道豈與身窮，相逢兩禿翁。高懷真悃悃，薄藝愧空空。同谷吟山雪，愚溪感候蟲。斯人何可作，尚獲見餘風。
舉世無高見，斯文有正音。稍工仍要拙，寧古不爲今。末俗難容喙，空言苦用心。未妨全瘦勁，却恐太幽深。
謂世無廉吏，吾猶見此人。政聲口碑在，陰德□□新。薄俗難開眼，亨途易致身。一清當百濁，端肯混光塵。
四寶堂空後，歸舟有底珍。唯將好山色，可語故鄉人。他日公能憶，吾邦俗尚淳。信難臧否遽，早覺是非真。
起伏難前定，行藏喜自由。足堪娛壽母，幸不乏先疇。酒具饒魚蟹，郊居少應酬。兩無慚事育，何用到壺頭。
痰鎖封喉管，瘡釘突齒齦。猥勤無算爵，肯顧不貲身。未即容殂謝，徒令受楚辛。果能深避地，何敢妄尤人。
崛强輪囷謂絕奇，刮摩剔抉更多疑。彭門峻步勤除道，栗里高風晚得師。乃後容賒十年死，定應全廢一生詩。根柯直待如銅石，始是參天溜雨時。
偶復逢生旦，何知迫死期。老真難嚲病，貧實怕迎醫。自擬修埋誌，誰猶□壽詩。不應六旬叟，未減一分癡。
藥滓棄盛鉢，藥貼堆滿案。藥價殊不廉，藥效一何緩。身昔未病時，飲啖百無憚。一病半月餘，食味等土炭。晝睡反多夜，夕呻每徹旦。席硬骨加痛，衾垢膚轉汗。三更渴吻急，强起揭書幔。燈暈大如盆，故作紅碧爛。年今五十九，溘死詎足歎。先君抱幽憤，較茲減三算。杜梅兩詩老，聲價百代冠。享壽僅及此，官職亦云漫。又如同學生，何止夭閼半。中道或無成，萬事春凌泮。老我幸已多，苟脫兵火難。剝膚極朘削，餬口就退愞。造物屢見赦，得失互驚惋。未容遽朽腐，更遣足憂患。假如即不起，游魂去常榦。殮具無可陳，襄事孰與贊。二兒寓鄰州，兩月消息斷。何時捐別業，理舟抵歸岸。人生良艱哉，受此世緣絆。搶榆及摶風，各各憑羽翰。至靈可不如，外攻乏中捍。自非有仙骨，寧免寒暑鍛。彭殤終同途，顔跖匪殊貫。形凝靡不銷，氣聚會有散。達者悟斯理，盧胡一笑粲。排悶寫心謠，治命實非亂。
煩君遣信問何如，霖雨無人叩陋居。孰信着綿當夏半，自驚伏枕已旬餘。百年未辦書傳後，一壑猶欣服返初。處約得衰更多病，從今誓與酒杯疏。
無限溪山畫不如，特尋花竹到貧居。相迎具茗凉堂上，獨肯衝泥苦雨餘。伐病政思翻素問，論詩徒覺過黄初。脫然百脈俱甦醒，藥餌登時已可疏。
崑岡玉火脫焚如，萬事灰心此定居。今古真成一夢耳，行藏略算十年餘。曾微實譽歌來暮，豈可虛言賦遂初。邂逅乘車還戴笠，未妨多病故人疏。
毒手遭風伯，危機伏醉鄉。不成摩詰病，未悔次公狂。飲器質錢盡，酤壚添價昂。酒徒容改事，瓦碗茗芽香。
老筆文無害，升堂指顧間。才高心每恕，事遽色常閒。棋局消長晝，詩囊括好山。去時似來日，添得令名還。
婉畫循中道，廉名集美譽。直知能解事，元爲飽看書。用法何庸盡，頒條本自疏。酇侯端許繼，不問吐茵車。
昔在東原北，高唐一再行。金書儒廟壯，畫壁驛亭清。仕宦中年達，親知遠道迎。江南何處好，細話紫陽城。
樹與山同黑，聲喧瓦欲飛。雷行無蚓喙，電起更螢輝。小市收燈早，荒城擊柝稀。平生聽雨意，終恐壯心違。
道妙無生有，神凝氣孕形。爲誰膏草木，何物起雷霆。本質端能受，元功豈獨靈。老夫已枯槁，衰白肯新青。
下潦多成疾，荒墟或告饑。夏寒幾閲月，晝晦動踰時。墜果全無味，新禾間欲萎。可能留少許，庚伏灑炎曦。
鬰蒸終不解，白晝忽昏迷。樹暗全如暮，禽驚誤欲棲。銀絲斜翠壁，雪練墮青梯。壯觀何須數，茫茫后土泥。
今歲黄梅雨，龍公剩作威。雷抨山欲碎，風掣樹如飛。患濕憎泥屨，聞腥嘔垢衣。饑貓避誰屋，竟夜不能歸。
城撼濤聲上，山埋霧氣中。郊原成澤國，舟楫羨魚翁。浙右田應沒，巴西雪更融。斯民恐魚鼈，孰爲訴蒼穹。
苦雨何其久，山鄉化水鄉。月餘沈碓磑，天半起帆檣。孰不思神禹，疇能餉子桑。溺饑非己責，愁絕望朝陽。
肺病兼脾病，葵花復槿花。閒猶常不樂，老欲更何加。客訝添新犬，童喧斷小蛇。窮居非得句，持底謝年華。
踰月黄梅雨，河流屢溢涯。蟻宮危智伯，螢燭困欒巴。忽喜迎初日，猶嫌見早霞。淡晴城外路，緩馬過荷花。
不堪一月雨，才得一朝晴。漲水聲猶悍，初蟬語未成。目專便曠野，身偶出荒城。無客仍無酒，林塘覺更清。
一童縱牛眠柳陰，一叟渡牛陂水深。此眠定無南柯夢，此渡不憂人鮓甕。蓑風笠雨開荒寒，是誰幻化生毫端。嘻其太平古天下，不然人牛兩奚暇。
一行城外路，事事勝城中。是處稻爭綠，誰家蓮忽紅。深籬幽戶閉，小水暗渠通。獨坐謀詩句，何人識此翁。
遊觀不在大，但取意疏恢。積雨欣初霽，閒人偶獨來。目隨新句轉，萍殿去鳬開。無酒勝於酒，移時再茗杯。
三十餘年事，千紛復萬紜。戰塵飛白羽，花事夢紅雲。園契更爲主，州符閲幾君。池聲送今古，猶似舊時聞。
江湖垂老死，天地忽風塵。豈不多華屋，何曾屬主人。此亭聊著眼，數口僅容身。雞犬桑麻裏，侯王愧小民。
池塘通磵水，籬落護柴門。昔在承平日，誰知化育恩。艱危多死徙，僥倖或生存。予亦間關久，頻來憩此村。
獨向水亭坐，未聞詩友來。入城還偶遇，下馬與同迴。各已泥雙屨，終難致一杯。菰蒲偃微雨，忽見野蓮開。
小閣虛窗手自推，碧池天凈鏡奩開。深涵樹影無風動，驟唼魚聲似雨來。六月今年全未熱，一詩吾輩易爲才。欲呼鄰友相酬唱，官禁何由致酒杯。
乾坤今古事，盡在倚欄間。初上似登塔，忽高都見山。醉眸天共遠，吟思暮忘還。城市如巖壑，誰能共此閒。
五十年前幼學兒，讀書窗下此從師。前脩何限驚埋沒，往事無蹤隔亂離。蟬挾晚風穿故閣，蝸憑宿雨蛀殘碑。誰憐昔日垂髫友，白首相逢共賦詩。
風雩誰識舊童兒，法令今惟柱後師。刻棗誰書驚蕩盡，踏槐遺老嘆崩離。堂中授講亡高座，廡下題名剩續碑。奎壁不存齋舍改，端能爲泯少年詩。
戰鼙驚倒白頭翁，慨想青衿舊日風。或厭三場爭小技，孰知一目網羣雄。虀鹽此地涵濡久，藻鑑他時賞拔公。松老槐顛異疇昔，定應窮極道還通。
靈跡從來擅勝遊，茲山亦復甲吾州。杉腰一殿懸金屋，雲脚千家聳畫樓。鐘鼓鄰僧新院宇，桑麻平世舊田疇。乾坤大數誰能問，生者聊存死即休。
袖有銛鋒日夜磨，刻雕宇宙奈君何。俗談世念神山隔，人品詩評白眼多。大似石宮元子詠，更能銅斗孟生歌。暮年我亦詞華落，欲卜溪鄰買釣蓑。
後生如蝟總能詩，骨弱瞳昏俗不治。忽似再生蕭德藻，已應突過李之儀。掃紅紫陣觀黄落，懸萬千鈞繫一絲。精刮潔磨猶未已，直須陶謝與同時。
鳲鳩不遇豈非天，鬬穀於菟亦偶全。中野履霜寧怨命，通宵煮石且隨緣。此身幸是無還有，所學當令後勝前。肯復杏壇聞木鐸，可能蓬島問風船。
七葉衣冠尺五天，赤眉兵起竟誰全。備嘗庶孽流離□，□會仙真接引緣。身世萬端艱苦後，家門十載變更前。操持正要看帆柂，勿便誇爲到岸船。
魚龍仙派古來聞，南渡樞臣七世孫。幸不幸間身且隠，玄之玄處道常尊。惜閒剩讀真書傳，入靜時思舊戶門。送往恤孤尚留意，亦防公議恐無恩。
酷暑端何物，窮居值此辰。交秋六七月，連病兩三人。虛屈名醫至，深憐老子貧。婢慵吾亦愧，煮藥缺烏薪。
意外無憂惱，予心豈厭貧。索錢紛債主，賒藥愧醫人。坐喪高標盡，時驚俗態新。殘書亦懶讀，滿架付埃塵。
十年前此日，視篆上嚴州。借服初金佩，峨冠尚黑頭。乾坤誰失馭，江海已橫流。保土雖無恙，忘家弗自謀。寒門驚瓦裂，癡子困萍浮。追憶危阽急，都忘屈辱羞。衆推真膽大，孰察暗眉愁。盜賊誅鋤定，租傭減閣優。民功差稍稍，己事太悠悠。綿薄稀儲峙，貪婪恣取求。冥懷隨命運，失意起冤讎。屢跋三關馬，更乘四瀆舟。長城青冢月，大漢黑山秋。甫息臺卿擔，空餘季子裘。解官終欠早，破産復奚尤。酹柏悲先壠，畦蔬偃故丘。信書無一得，負債有千憂。倒篋衣俱典，連床藥未瘳。不如窮百姓，何謂古諸侯。公論誰詩可，蓮花博士儔。
上下房曹氏，嘗從譜系知。科名凡幾榜，家世例能詩。文獻風流在，才猷仕宦宜。速須旁郡祿，歸慰老親思。
氣骨今年改，除綸定不難。勿言官職小，足庇戶門寒。楚雨禾猶綠，燕霜樹已丹。故人如見問，家尚寄嚴灘。
秋到山居僻，貧無異味嘗。擘黄新栗嫩，炊白早秈香。漸減家人病，徐添夜氣凉。憑誰理荒穢，籬落菊苗長。
掛屋星河淡，環窗草樹幽。燈昏天欲雨，簟冷夜初秋。尚覺孤身健，能忘滿腹憂。去年田事薄，猶復有微收。
憩老千山裏，投閒五載餘。直令艱日糴，何用戀鄉居。白傅欲賣宅，虞卿空著書。秋園菊籬好，荒草欠人鋤。
里巷有窮叟，頹屋僅四壁。晨出暮乃歸，升合頼筋力。何能致大嚼，所具但糲食。上以飫老妻，下以毓子息。每飯焉得飽，醯醤或弗給。懽然咀啖間，相對無戚色。誰家粗祿仕，粱肉頗豐殖。至親本不多，辛苦養奴客。雕盤割玉脂，香甑淅珠粒。精腶及美糗，俊味豈易得。大姬挾怨怒，不舉至日昃。小婢亦仰面，屏置若棄擲。政爾萬金重，不作一錢直。主人敢興問，翠眉愈煩嘖。乃知鐘鼎門，庖宰刀机赤。不如□□底，破鐺煮蕎稷。
十年何啻騎千馬，望風此馬甘爲下。老夫與爾共艱難，定非苟且相逢者。憶昔專城鬢欲霜，宇宙茫茫成戰場。指呼壯士斬羣賊，蹀躞濺血霑靴裳。廄中始與駑駘列，夜夜向風嘶曉月。咆哮跳躑不受鞍，獨我乘之心妥帖。韓幹曹霸畫圖同，耳小胸開蹄踣鐵。吳隄朝望海門潮，薊門暮踏燕山雪。黄雲衰草出長城，碧眼虬髯逢者驚。百人走驛落喘汗，力追不及猶緩行。痛飲爛醉仍宵征，了無傾側肩輿平。髪雕齒鈍兩衰暮，重到江南如隔生。我閒解官甘寂寞，爾病良醫頻灌烙。去年西湖往探梅，雅稱是翁俱矍鑠。陌上誰家年少郎，千金美妾規紫光。謹營芻豆尚努力，永伴殘年田子方。
朝衣已當酒家錢，更賣山中二頃田。盡聽小姬辭別院，單留老馬伴殘年。假令埋骨終無地，斷許知心獨有天。一事差强今晚輩，桐江續集又千篇。
土木形骸八尺身，碧眸如電氣如神。笑拈草化燒金藥，狂折花簪漉酒巾。百萬生靈枯冢骨，三千世界戰場塵。□□生死閑中看，聞說蓬萊淺又新。
疊嶂層巒畫不如，雖貧未死比閒居。舊移一紀桐初大，重種三年竹尚疏。定借厄窮延老壽，敢禁桀黠笑癡愚。鄰家夜夜誰吹笛，每輟燈前數葉書。
我生篾拘束，萍梗墮游宦。遲暮齒髪落，歸來歲已晏。□□一紀前，罷官避讒訕。故人爲買地，誅茅偃巖澗。忍饑苦不堅，浪出蹈憂患。繆遭千騎擁，動閲萬甲擐。亦嘗排九閶，稍納小臣諫。途窮事已去，運盡淚空潸。狼虎恣吞噬，鬼蜮肆褻嫚。豈料全性命，復此蒔葵莧。壞屋如敝衣，隨意補破綻。北簷著馬槽，南牆葺羊棧。東山一何高，癖習喜登覸。荒蹊乏耘丁，褰裳現{骨夋}骭。百谷鎖密霧，秋陽一除鏟。聚落草樹分，耕畬岡陂間。凄其寒事迫，天意欲過雁。藴隆茲可慮，旨蓄焉所辦。曰予本窶士，枯淡少小慣。但恐涸轍魚，生望絕罩汕。貲用儻粗給，終老寄衰慢。不然棄去之，七澤釣葭薍。蛟龍無定宅，麒麟不受豢。瞇目埃堁兒，孰能判真贋。
放翁六十二，起家守嚴陵。三稔即祗召，禮闈直青綾。虛翁四十九，外補當兵興。七稔始受代，萬死脫怨憎。放翁□□豪，决起天池鵬。短章異大篇，往往蛟龍騰。虛翁亦嗜詩，瘦骨枯峻嶒。欲和郡中作，百冗嗟弗能。曩讀劍南集，幾夜挑孤燈。今茲一再讀，憤氣填我膺。公昔承平日，從容泥軾憑。嘯詠遍泉石，醉樂多賓朋。而我值變故，禍患來相仍。撚鬚意少暇，曉夕惟戰兢。拙稿千取百，秋暮號蟬蠅。仰望子陸子，絕意天階升。忽夢一老仙，電眸齒如冰。手執玉如意，坐控琴高鯪。指麾若講授，揖我謂我譍。大道有壇陛，所□□級登。汝年故未耄，亢健侔霜鷹。乞汝九萬牋，但勤攻剡藤。異日大羅天，後車許汝乘。西風蕭蕭凉，桐江碧澄澄。祕訣隠丹崖，古刻刓蒼稜。萬重雲霧間，往問南山僧。
方腴前臑與同甘，茄瓠朝朝滿菜籃。萬馬昔從行漠北，一蓑今得老江南。將軍夜度彈箏峽，處士秋棲掛篰巖。予奪喜嗔兩堪笑，暮三何必勝朝三。
與牧豬奴可不同，嗟予老矣尚心童。戲拈玉子鳴飛雹，良喜青裾駐織葱。浪設機關何所益，僅存邊角未爲雄。小鬟有着能相恕，冷被傍人笑此翁。
剩喜秋風起，空庭老樹間。夜凉瞻北斗，晨爽對南山。□□黄花近，今年白羽閒。未妨缺耕斂，尚覺老軀頑。
奕品深參古爛柯，筆蹤傍出舊臨河。詩成不覺千篇易，書讀曾踰萬卷多。壯士玉關汗血馬，美人南國採蓮歌。俊遊奇觀平生事，將相其如此老何。
暮年生計乏從容，六秩臨頭萬事慵。官酒河豚如有毒，故姬秋燕已無蹤。往來迎送猶多事，俯仰炎凉竟少悰。獨□已知心欲去，西湖同賞木芙蓉。
爲吏受賕嬰木索，漢相忽遭東市斮。不如估客取邪贏，居貨罔人人不覺。布素寒儒守鄉學，夜夜孤燈同寂寞。不如估客醉名倡，百萬呼盧投六博。估客樂哉真復樂，大舶飛山走城郭。珊瑚未數綠珠樓，家僮多似臨邛卓。十牛之車三百車，雪象紅牙水犀角。養犬喂肉睡氈毯，馬廄馿槽亦丹臒。生不羨鳳凰池，死不愛麒麟閣，估客樂哉真復樂。邇來六月錢塘潮，一估傳呼千估愕。大風來自度朔山，吹倒岷峨舞衡嶽。一江一日殞千艘，四海五湖可隃度。諸寶下輸龍王宮，鰕蟹龜黿恣吞嚼。人言估客樂，估客有時也不樂。百年計較千年心，不禁一日風濤惡。
六十衰年萬事嘗，西風迴首戰爭場。科名官職俱虛幻，學問文章總廢忘。死見幾人饒酷毒，生憐此老尚昂藏。故應許似籬邊菊，百種花殘獨傲霜。
六十曰耆七十稀，西山能有幾□□。賓鴻蟄燕秋如故，朗月清風事總非。美酒難求周九鼎，麗人多僣管三歸。衰榮顛倒知何意，草上誰家露不晞。
開歲當爲耳順翁，知非又過十秋風。尚多兒女婚姻□，□使田園伏臘空。迎菊作詩先自喜，設茶當酒未爲窮。頑軀定不緣愁死，縱死還如不死同。
三十年將一世論，繆悠兩世見兒孫。紛紜往事皆如夢，漫浪虛名獨許存。蚤遣候蟲憂敝絮，懸知壽客笑空樽。徑蕪階葉無人掃，卧聽秋風晝掩門。
晝暑微遒暮已凉，中秋近□更重陽。少時痛飲不勝樂，老病積憂無此狂。歲六十翁扶藥餌，家三百指望裘裳。空庭月側荒山悄，起望星河夜慨慷。
人有好與惡，造化無頗偏。種穀匪種稗，稗實在穀先。謂天不佑惡，細察似不然。麟鳳世罕識，蛇虎動百千。泗水兩師生，萬古大聖賢。瓢飲短命死，絕糧陳蔡間。雍徹柄魯政，膾肝延天年。氣運苟如此，周衰何足言。
讀書以脩身，末惟利之漁。夏侯詫拾芥，桓榮陳其車。初學瞇訓詁，利心已炎如。爲吏未識字，嗜賄不顧軀。青青陵陂麥，歌聲何舒舒。金椎勿造次，恐傷口中珠。豈不事詩禮，所爲乃凶渠。用世率此輩，生靈夫何辜。
父子具曰聖，相謂爲仲尼。獨於春秋學，盲心無能稽。僻說竺老滓，苛政斯鞅靡。神天有弗察，大柄斯人尸。典午起九死，衆鬼宗魔師。紫宮坐張楚，赤縣生劉齊。鏐帥豈辦□，□阜實召之。至今二百年，遺禍殃蒸黎。
賢者儻畏死，世論終不公。古若不置死，何藉誅妖凶。荆舒底姦鬼，廟食丘軻同。舉世知其非，囁嚅不敢攻。著書斥日錄，獨一陳了翁。禍至裂宇宙，板蕩中原空。筆削討厥罪，乃在乾淳中。我讀四朝史，方知天聽聰。
六經樂故亡，三禮復不完。名數頗舛剌，或亦疑同官。易詩書春秋，論孟庸學篇。彌縫救破斷，誰實心斯傳。始以營道翁，終之紫陽仙。堂堂七君子，如日常在天。有暮必有旦，豈無來者賢。大匠一朝作，繩墨其拾旃。
北方有奇蚌，産珠紅晶熒。天鵝腹中物，萬仞翔冥冥。此貪孰能致，俊鷹海東青。鈎戟爲爪喙，利刀以爲翎。採之肅慎氏，扶桑隔滄溟。無厭耶律家，苛取不暫停。中夏得此珠，艷飾生芳馨。遼人貿此珠，易寶銜□軿。東夷此爲恨，耻罍嗟罄瓶。渡兵鴨綠水，犁掃黄龍庭。夾山一以滅，河朔無鎖扃。幽燕及淮江，赤地戰血腥。徒以一珠故，百億殃生靈。兩國失宗社，萬乘棲囚囹。旅獒戒異物，聖人存爲經。徒以一珠故，天地生蟲螟。此事有本原，貛郎柄熙寧。力行商君法，詭勒燕然銘。延致衆姦鬼，壞敗先朝廷。焉得致渠魁，轘裂具五刑。鍾山有遺瘞，漾之江中泠。我作北珠怨，哀歌誰忍聽。
扶杖行阡陌，秔秈極望秋。兒孫邀按視，父宿聽分抽。村佃同黄馘，山妻對白頭。負禾難努力，拾穗尚明眸。糞薄嫌苗瘠，耘遲訝草留。後生無乃懶，今歲更奚尤。糴價先朝賤，租期舊尹優。邇來非昔比，誰復爲儂憂。路遠筋骸倦，風凉咳唾稠。採壺炊破甑，啖茹薦新篘。一飯都能幾，三杯即告休。堆場喧鳥雀，隘巷集羊牛。幼稚茅茨候，驩呼果栗求。雖無玉鳩賜，端勝富民侯。
久無筋力荷鉏耰，坐閲千畦䆉稏秋。又喜黄雲今滿眼，不知白雪已盈頭。丁寧幼稚頻驅雀，約敕比鄰遠放牛。及早兒孫了租稅，頹齡一飽更何憂。
古人所願爲，莫若言事官。前後五百輩，風節何索然。士所甚榮者，草詔登金鑾。繆妄或預選，文章何足傳。又如相人國，操秉中書權。姦邪雜庸懦，覆餗鼎實顛。代天分百工，設此三要職。我雖幸登名，三不踐其一。嘗叨臺諫命，大臣陰見柅。擊搏非所能，甘受一麾斥。于時已潰亂，竟不保宗祏。論罪誅枯𩨨，孰可付史筆。星河夜西流，看天徒嘆息。
讀書夜倦燈影暗，屋外笛聲何處來。鄰翁吹笛意本樂，聞笛如我心何哀。如說生離苦，天涯海角無由迴。又如訴死別，委骨黄壤埋蒿萊。失身羈婦過昭君冢，僨軍老將上李陵臺，東坡澹庵惠州新州更海外。經義字說蠱場屋，格天之閣高崔嵬。元祐太母地下負廢立之謗，昭慈再廢入道冷屋扃荒苔。濟陽一去飲霅水，不得其死二十七年，老姦擅位汙公台。分明歷歷道此事，使我顔色黯然如死灰。豈止山陽向秀感，徒爲嵇呂二子空徘徊。平生不識音與律，但喜樂工奏曲作技傾金罍。不謂今夕此何夕，江淹別恨二賦盡到眼，玉川子涕泗蝦蟆食月萬古不可開。鐵腸石肺百雜碎，驚魘不顧閨中孩。壁下偶有酒，顧謂斟一杯。一杯薄酒何足禦此大憤怨，不如愚無知者酣卧鼻息長如雷。須臾笛聲寂無有，出視空庭但星斗。
仲秋久不雨，殘暑氣猶鬰。晝夢化飛鴻，青冥脫羅罻。果有叩門者，嘉招爲湔祓。林下見高人，杯中得佳物。世故萬不平，如利劍一刜。何况詩家流，談鋒出奇倔。味同本道合，心敬匪貌屈。維茲古琳宮，巋然金碧屹。生雲石巑岏，蔭日樹蓊蔚。更有竹萬竿，風梢互披拂。黄冠作何行，享此傲簪紱。吾儕許借景，仙意亦彷彿。其徒傳異書，昇空白日歘。腐儒早知命，靈丹未甘乞。座間亦有賦，腸枯語言吃。崖根茗泉深，尚留一再掘。
退居乏晤語，蒿萊翳荆扉。闉闍一以出，秋色饒清輝。東魯有名士，勳庸厭常旂。歡言撥簿領，宿約尋郊圻。小輿信自逸，寧知勞者唏。遐眺豁蒙蔽，未若聯鞍鞿。淪漪涉淺瀨，杳窕穿晴霏。西成禾稼熟，南賓鴻雁飛。歲晏苦不樂，來日□已希。懷人况有願，渴心奉容徽。丘園隠君子，結佩紉芳菲。恬養足道氣，悟悅通禪機。渠石轉流水，築埭臨彎崎。檉櫸蔭書艇，芰荷環釣磯。復有蘆葦叢，江湖思依依。起予一襟風，萬有浮埃微。設禮古俎豆，執事儒冠衣。兒姪亦敬客，走趨色無違。緬懷十年前，傑閣何巍巍。幻境值革故，高蹤甘遯肥。利達被鼎貴，朝露終易晞。孰能保令名，百世無評譏。莊叟適游濠，曾生傲浴沂。俯仰宇宙間，此會應復稀。邃剎玩奇刻，喬林媚餘暉。冥冥塵外心，澹然暮忘歸。
秋仲已數晨，殘暑饕餘威。兩旬赫斯旱，歲事將告饑。五穀既不熟，百卉亦具腓。白露輟救田，巫祝絕禱祈。泱漭原野間，行行策征騑。所至問父老，最苦螟與蜚。官府發令寬，疲甿猶庶幾。奈何迫賦役，有弦終無韋。初筮或金紫，不復先綠緋。牛羊爲求芻，今乃如獵圍。戚籲良易察，厥病不在厞。適我故友家，美奐思如翬。謂言綠林輩，秉畀灰炎煇。別墅今尚佳，細故未足欷。明窗可教子，辛苦出螢幃。地出禁酒界，煮魚刲豪豨。飣果燦□棗，芼羹芬藿薇。老衰感嘉意，滿斟餘十揮。繆忝五年長，一命先登畿。三益夙好在，萬事危途非。此來聽所談，字字侔珠璣。終當簉鳳沼，否亦齒虎闈。民瘼熟覽采，一一牋斧扆。何乃懷其寶，不受良工睎。昔□更四稔，泮水擷藻芹。晚節豈倦遊，故託左臂痱。
郊居縱復遠康莊，如許詩名許遁藏。有客遠來期識面，不吾遐棄例登堂。眼高心遠乾坤窄，樹密泉深上下凉。誰與圖成後三笑，陶巾底用間緇黄。
東城焉所適，有此松下風。更有竹萬計，連山翠如葱。長廊無人白日靜，古壇高殿秋陰中。雲房鎖扃簾幔捲，久乃忽遇星冠翁。一笑呼茗茗立具，坐對井邊驤首龍。五十餘年閲此畫，偶許後死頻過從。疇昔共飲徒，十不見八九。昇天豈其然，冢骨今定朽。老夫起立意欲去，尊師顧謂已溫酒。人生一刻快意難，何幸有酒澆此口。屢勸不容遽上馬，上馬出門却回首。
盡日秋園掩竹扉，小堂臨砌坐斜暉。有心覓句無心得，畦叟澆花蚱蜢飛。
秋旱今年冷意乖，將無斷送老生涯。山田百穀俱焦槁，一雨何妨爲菊花。
心最憐渠旱菊苗，蕊青如粟間如椒。小勞汲井何妨事，有酒吾當着酒澆。
中秋無酒定醒然，清賞今宵月已圓。喜我小兒才五歲，猶能倚戶望高天。
山頭月到天心小，林下秋生夜半寒。不待明朝已三五，四更仍續五更看。
中秋謂無酒，忽有携酒者。聯翩二三客，柴門繫嘶馬。膨脝兩大甕，待月列堂下。空庭碧天闊，秋色極瀟灑。皓魄初未出，稍覺雲暗野。須臾冰團掛，細字可讀寫。琵琶撥旁行，此曲豈和寡。村伎雜南北，焉有容色冶。老夫但滿飲，不復記杯斝。嘲詼頗惡劇，罰籌不吾拾。自從歷喪亂，萬事付苟且。應接日紛糅，口耳似聾啞。久旱百穀死，心望時雨瀉。雖逢芳醑溢，更著纖指把。丈夫忽有念，外物皆土苴。客去欲夜半，一笑真醉也。
清晨視園樹，槁葉脫梧檟。鄰家餽彘肉，里巷作秋社。報賽有故常，民俗其敢罷。勾龍得無羞，土毛旱欲赭。貧家節□常，素不徼福嘏。又况禁酒嚴，罄室覆老瓦。兩男隔鄰郡，久未泛歸槎。小兒及二女，嬉戲粗婭姹。叫啼索梨栗，短裳或露骻。乃翁老鈍極，久困讒口哆。下體毒痔漏，中脘痼癥瘕。舂秫裹青箬，杵臼亦旋假。意以娛幼稚，鮮歡類炙輠。東牆掘小池，南榮續前厦。明旦宜鳩匠，窘局笑窮𥦛。排悶賦此作，鄙俚愧不雅。
近社當有雨，至是終無之。家貧久無酒，忽有社酒持。萬事不可料，人生難前知。窮山旱已甚，園草日就萎。重九倏復近，睠焉顧東籬。稼穡不我與，灌此青蕊枝。幽賞心所寄，曾不憂朝饑。果茹愧云鮮，聊茲撫幼兒。扁舟欲有適，矯首空遐思。
今年五月梅，晝夜雨不止。及茲七八月，一旱乃如此。古言了無驗，社公飲舊水。豈其世俗移，難復論常理。里門分內竟，誰記戊與己。詰朝始霢霂，漸作霈然喜。破靴行荒園，沙泥濡足指。蕉扇戴頭歸，聲類釣蓬底。有田穀不登，無田吾何耻。荷鋤蒔蔬者，告謂土潤咫。芙蓉一二開，紅蓼亂紛委。木落樓閣出，風物甚清美。偶茲樽酒具，小醉亦可爾。土木愚頑姿，頹然隠吟几。天地萬古悠，微軀一稊蟻。區區曷足云，後當知此士。
無租猶欲望豐年，豈不差於酤糴便。浪說歲星守南斗，略微社雨潤秋田。異哉古語俱難信，老矣餘生益自憐。已近重陽更晴旱，潘郎佳句亦虛傳。
累土爲臺就浚池，小園聊爾寄娛嬉。栽花誰覺似貧戶，煮菜自量無厭時。月下秋聲長不寐，水中樹影最宜詩。客來客去頻歡喜，祇爲能饒一着棋。
陶漁起畎畝，在野賢無遺。世豈有貧士，貧民且無之。鰥寡不敢侮，俊乂斯可知。末季尚貪慾，高位多窮奇。有如元愷者，豈不寒與饑。寒饑士之常，蒼生良足悲。
生不逢堯舜，夜歌齊國門。短布適至骭，顧此何足言。得無慕反坫，頗欲致飽溫。區區霸者佐，治躬乏本原。易地可禹稷，獨許陋巷顔。管卑况彼寧，人品當爾論。
周公昔下士，一飯不遑餐。四海頌聲作，白屋無復寒。三家柄魯國，陽虎盜嶼璠。曾原二三子，忍饑依杏壇。士當察時命，固窮心所安。何至挾長鋏，特爲無魚彈。
昔在馮敬通，晚節極窮困。豈不嘗專城，肥遯故無悶。如何彼江生，賦此以爲恨。政坐不能隠，揣謂意有怨。與世一不合，心迹當兩遠。豈容近市朝，尚與俗物溷。
堂堂孔北海，不憂樽酒空。一旦坐口語，老瞞不見容。危行言未遜，難保明哲躬。虞翻落日南，管寧老遼東。事至於此極，豈願飄孤蓬。所以焦先者，愧處蝸廬中。
少陵走西蜀，坡仙謫羅浮。暗與淵明合，九日無新篘。兒曹處此境，四顧定復愁。惟此三老翁，浩然無所憂。作詩配日月，萬古長空流。寄謝酩酊子，詎識黄花秋。
龔夬坐何罪，持扇行覓錢。唐意介之孫，忍餓死空山。我嘗讀史冊，悵望南渡前。似茲良亦多，晚輩未可姍。此責有所歸，冠裳天地顛。禍至崩杞國，彼悔其奚言。
陶杜休官窘可知，更憐坡老惠州時。三人九日俱無酒，一笑千年各有詩。我輩固窮生事拙，今秋慳雨菊花遲。典衣不辦杯中物，空嗅青英有所思。
窮山豈有節，疲氓不聊生。比戶迫凍餒，九日存空名。旦視觜參中，斗極南北明。知我乏機杼，促織亦銷聲。昔健酒易得，痛飲倚妙齡。焉知齒髪暮，壺盡無可傾。寒英粲荒圃，槁葉鏗前榮。堅忍驗學力，乖離悵時情。死也諒不磨，可惜百無成。
淵明謝督郵，猶有金石交。故人篤古誼，未隨霜葉彫。把菊東籬下，氣與南山高。顔生忽至止，雙鳳鳴青霄。我誓死巖穴，甕灌詎云勞。奈何今年秋，一旱川原焦。酒錢蔑由致，擬坡聊和陶。索寞世所賤，由來非一朝。
無酒無錢不可賒，窮居猶勝走天涯。晴軒小圃籬門掩，時有人來覓菊花。
郡文學掾未宜卑，四七元勳所願爲。歸興忽如憶鱸鱠，閒心肯復戀臯比。鄭虔粱肉非無分，薛令桑榆竟自奇。想見田園有餘樂，時能寄我和陶詩。
未至無氈坐客寒，興闌自欲早休官。新下澤車款段馬，舊逢掖衣章甫冠。冷看群飛終可愕，真能勇退豈爲難。人生底是閒居好，心穩神清夢亦安。
獨冷儒官亦獨清，前賢補處詎云輕。後山三任入東觀，脩水七年留北京。底用過多求美宦，自應垂後保香名。贈言我竟無堪說，笑指籬邊秋菊英。
身輕更覺馬蹄輕，倦聽昕堂講鼓聲。示病早能效摩詰，賦歸真復繼淵明。食租近郭膏腴足，卜築依山爽塏成。疾寄新詩似憐我，棄田捐宅不聊生。
真公真相自難誣，非相非公亦好諛。誰忽謂予老朝奉，心知不是贋稱呼。
澄練平臯水屈盤，青蒼松櫟擁峰巒。霜晴村落全如畫，一見都忘上嶺難。
闊衣男子荷薪樵，癭頸婦人昂髻髫。巨石塞途饒犖確，荒村扃戶故蕭條。水風騷屑雨非雨，溪澗複重橋復橋。授粲割鮮何敢望，尚無漓酒與儂澆。
富有大山無廣川，積多冢樹少炊烟。絕奇車盤嶺上石，稍闊走馬平東田。竹筐曬穀爭晴日，瓦甕淹虀及凍天。未信蘇湖萬頃室，數家蕎穄樹頭懸。
十月蛇當蟄，錦文遨道邊。碎首斃農梃，人蛇胡不然。鼠竊不以夜，腐尸供鴟鳶。白晝自掇禍，人鼠宜戒旃。猛豹落檻穽，割皮充席氈。人中亦有豹，勿恃多金錢。蛇鼠喻官吏，豹以喻將焉。三貪逭天誅，聽此三嘆篇。
青荷葉傘茜裙紅，隨母歸寧省外翁。莫笑梳裝未京樣，兵餘猶見太平風。
霜鍥駝裘耳欲冰，誰家先我已宵興。道傍籬落遮叢篠，隔火熒熒見一燈。
月淡雲濃弄曉晴，草中白處路微明。垂鞭緩轡十餘里，始聽鳴雞第一聲。
曾躡危橋入縣行，蕭然無處覓詩情。不如涉淺田南過，天目山長一抹橫。
旅宿殊難穩，宵征敢告勞。三聲雞未動，五丈月猶高。險路紆羸馬，寒飈穴敝袍。枯林影中過，恐或有梅梢。
落月猶餘彩，荒村已幾過。店明燈透壁，石響馬升坡。起早寒多嗽，忘勞暗自歌。老夫亦小憩，霜重手頻呵。
苕水無聲鏡面光，漁家孤艇泊中央。十幅生綃誰畫得，一輪斜月一篷霜。
存衛府勳有是事，下婢子品斯何心。多少幽明不平處，煩君端試指南針。
紛紛世上少全人，鶴睫分光照始真。李相頭顱君莫笑，神仙猶現羽禽身。
運極螟蛉紹雀兒，太平早有竇郎知。市門屠販規溫飽，何足煩君子細推。
烟昏日落更誰知，四十流年一餉時。水次梅花應獨笑，城頭老子尚能詩。畫船綠幕今如夢，雪鬢蒼顔只自悲。淡抹濃粧有餘態，西施終是老西施。
與君山澤兩臞仙，浪走塵埃汩市廛。老貌相逢今又別，餘生更覺不如前。孰追赤制春秋筆，稍悟黄庭內外篇。俯仰此心了無愧，冷看舉世售梔鞭。
幸君三復甫田詩，髀肉空消萬里馳。直與羣飛爭勇往，可能小退入深思。古人未必成功易，智士寧無見事遲。海闊天長一翹想，摶鵬豈料竟低垂。
別後生涯兩更微，裹糧東路是耶非。我才疋馬荒山出，公亦輕帆下水飛。市酤未成投轄飲，閒枰聊解爛柯圍。會須一騁吳山目，同上嚴家九隴磯。
憶泛桐江水，真成照膽清。熟知漁父樂，恨乏釣船輕。身老不重少，潮平還復生。誰能似沙鳥，興廢了無情。
菰米飄香白小肥，汀鴻沙鷺狎晴暉。太湖天接吳松闊，莫近能言鴨畔飛。
盛名從昔起寒微，逆旅蕭條未必非。政可夜樓觀月落，不應曉枕歎霜飛。妙年振鬣思千里，他日干霄會百圍。通介隨時有中道，稍容衰老擅漁磯。
老我泥塗久，郎君玉雪清。百年雙鬢謝，一醉萬緣輕。孰肯延枚叟，端難少賈生。脩程未可料，聊此慰詩情。
蕭條垂柳映枯荷，金碧樓空水鳥過。略剩繁華猶好在，細看冷淡奈愁何。遥知堤上遊人少，漸覺城中空地多。迴首太平三百載，錢王納土免干戈。
左看城闕右看湖，輾翠蹄紅路欲蕪。君子頗聞梁上有，麗人何至水邊無。他時公論誰良史，往日虛名幾腐儒。地下西施應冷笑，不緣紅粉解亡吳。
曾向西湖醉寫詩，衰年六十嘆飈馳。一毫無補承平世，萬事俱非老死時。三竺禪窗猿已化，八梅吟冢鶴應悲。花穠月艷今如夢，卧聽長橋笛夜吹。
風入松詞萬口傳，翻成餘恨寄湖煙。難尋舊夢花陰地，剩放新愁雪意天。戰罷閒堤眠老馬，宴稀荒港泊空船。此心擬欲爲僧去，政恐袈裟未慣穿。
猶存徑菊已無荷，城上霜風疋馬過。廝養前行疑叵可，徼巡側睨暗誰何。感時詩客推敲苦，逃俗編氓剃落多。祇爲湖山豢佳麗，水犀十萬競投戈。
頹城磚甓墮平湖，禁籞彫殘故苑蕪。戚畹換班言肯用，邊庭入相事應無。福威玉食欺孤主，詩禮金椎黨盜儒。喪亂誰憐杜陵老，嬌兒短褐倒天吳。
玉斧難脩舊月輪，淒凉沙鳥犯鈎陳。總因燕頷多庸將，却誤蛾眉事別人。一紀于今兵粗定，四民莫若士猶貧。酒壚高李能同醉，老眼昏花暫覺春。
主人携妓我題詩，三十年如一瞬馳。尚想泊船行馬處，不殊衝雪探梅時。相君已抱犧牛悔，京兆空餘鵩鳥悲。誰會此懷同向秀，夜鄰橫玉起孤吹。
臚唱曾叨殿上傳，末班遥望御爐煙。貂蟬公不施霖雨，蟣虱臣能補漏天。羞見稗官成野史，懶携草具問湖船。舊街燈火元宵近，無復遨頭夜市穿。
崦嵫苒苒迫斜暉，夢斷銘功十二旂。鄰曲過從穿不借，故鄉書問寄當歸。固窮敢向中途悔，小隠無令始願違。萬境皆空心已死，霑泥落絮肯重飛。
六賢一道士，邂逅及吾門。藉甚西湖客，慚無北海樽。雪堂副團練，石鼎老軒轅。歌杜詩奇絕，誰能效許渾。
羈角朋從飾帨觿，成人可更戲桐圭。萬鈞致力終能舉，一字爭工未易題。魯頌向來睎考父，雩風元自異公西。長江破浪輸君手，肯學村船逆上溪。
邇日屢聞親藥鼎，客懷沈鬰與誰論。細參素問心無病，勤剔青燈眼未昏。九折政思爲孝子，七襄未用乞天孫。察君詩味如枯淡，中有無窮古意存。
長途疾足詎容休，政是嘶風抹電秋。小復低迴從吏隠，未應拘窘嘆官囚。聲名甫逐濤江起，魂夢空隨沁水流。一顧即看逢伯樂，直須晝繡問刀頭。
浪說春迴地底陽，駝裘正怯北風凉。未來事甚雲難測，已老身無日再長。紫邏招魂千里雪，彤庭待漏五更霜。閒人幸脫拘攣外，客枕何庸早起忙。
澗毛足可繼晨羞，窗暗窗明日去留。古道海深磐石墜，時情風緩暖絲游。天淵有間終何恨，人我相違各不求。四顧茫然欲焉往，一寒端爲效忠謀。
霜削風朘緼絮輕，忍能弔古上頹城。窮途我輩俱相似，老態今年轉可驚。差喜有兒勝伯道，故知無婢效康成。紫陽溪上餘茅屋，終與沙鷗不負盟。
久縻官務費爬梳，一旦投閒得自如。紫綬金章已高閣，青鞋布襪是安車。漫郎心事詩能說，散聖禪流髪未除。物我重輕中了了，可能秤象待蒼舒。
磴石梯飈俯去鴻，湖江左右海西東。冥冥烟霧已難辨，杳杳樓臺猶未窮。摇翠步蓮來陌上，褰紅指笋出輿中。誰知夜靜狐狸吼，粉黛還如舊六宮。
兵甲更多難，桑榆迫暮年。孰能容此老，猶得並諸賢。空闊瞻喬木，推移嘆逝川。醉鄉春有路，暫覺異寒天。
江海踰千里，春秋近七旬。盜兼兵塞路，貧與病隨身。行李奔窮歲，生芻奠故人。論文豈知許，但喜酒杯親。
時驚驛走聽庭宣，老朽於予孰使年。鳴玉久忘綪結佩，穿花空憶錦連錢。愧非今代王摩詰，許識能詩孟浩然。野服幅巾亦堪畫，丹青何必上凌煙。
眼過登伽皺面羞，湖山信美爲誰留。開通不辦多王老，下澤唯思侶少游。行役自量非得已，食貧能忍復焉求。餘生至此當知命，壯事虛拋更老謀。
久已休官卧紫陽，故園稍復葺荒凉。雖無厦屋千間廣，尚有書檠二尺長。清賞五更花過雨，珍烹十月菜經霜。客遊漫惹興亡恨，早覺歸心曉夜忙。
治任猶近旦中觿，旅次今移日至圭。惡況味逢佳節序，懶情懷怯好詩題。向來守黑元知白，幾輩平東復鎮西。定是仇仙知此意，卜鄰端欲共花溪。
褒衣全覺近人輕，擊柝鳴鼙滿萬城。士氣欲如枯草死，文聲未見蟄雷驚。絳侯豈識長沙傅，秦宓能非棘子成。當復夜窗抱吟膝，百年長與一燈盟。
虛翁眼暗魯翁聾，聚散匆匆老病蹤。近已有人傳我死，何期此地與君逢。兩窮未必時流識，一笑猶爲造物容。自覺平生豪故在，能揮萬字飲千鍾。
貌顛神定楊明府，聽聵思聰趙廣文。此老足成三釣叟，相望各占一谿雲。賓暘客邸偶胥會，華父家園誰共醺。爲報包山舊喬木，欲來繫馬說新聞。
老窮勝殀達，敢惜歲時遷。食玉多憂死，披簑且醉眠。西湖非昔者，南雪尚春前。稍足陶瓶粟，諸公不用憐。
歲晚江湖尚此行，從今一鉢老淮城。聞聞見見元無法，去去來來豈有情。肯復餐針效羅什，獨能沽酒致淵明。風吹雲散各南北，我亦歸尋釣石盟。
稷下先生舊老成，十年江表聳雄名。觀星南極孤槎遠，賞月西湖獨榻橫。筆底篇章追夢得，樽前風味勝公榮。酒樓一誦驚人句，四座如聞霹靂聲。
曉樓衾薄夢迴頻，闢戶寒光絕點塵。各各一篷船未動，差差萬瓦屋如新。高門定有豐醪餼，下里疇能餽粲薪。鄰叟踏泥共煎茗，早云多有望晴人。
平生窮到骨，不受世人憐。腸倒三江洗，詩憑萬口鎸。旂常無可紀，衣鉢尚堪傳。今日如斯者，輸君獨妙年。
日月相望夕，西歸昔問途。焉知窮歲迫，重寓客樓孤。壓雪彌河舫，膠冰噤樹烏。遥憐萬山裏，兒女乏寒襦。
來往江復浙，擾擾一年間。有子猶相隔，無官亦未閒。病嫌真藥少，債準舊書還。霽雪樓前立，依依憶故山。
貧何所惡賤何羞，寓物無心任去留。尚有可人同臭味，足相閒處與交遊。銜盃痛飲真吾事，插架多書不外求。頗欲買鄰今已晚，石田茅屋仗誰謀。
萬端□□□難宣，此腹便便六十年。寧作鴟夷長貯酒，可能□□□名錢。一瓢陋巷應常事，駟馬高車特偶然。潦倒□□□□□，猶勝苔骨卧荒烟。
知君胸次藹春陽，與世多炎豈有凉。書室相迎黄卷積，羽人同坐白鬚長。此翁久客貧兼病，今歲奇寒雪更霜。一餉清談百憂絕，故知退靜勝奔忙。
百斛明珠價尚輕，新詩倍蓰幾連城。即今自愧才將盡，如我初無語可驚。涉世磨治良玉出，刀圭點化大丹成。豈徒麗習資朋友，定霸須君主夏盟。
明朝六十遂平頭，豈料耆年尚百憂。遠憶兒孫兼婢僕，欠賫裹餌與衣裘。倩人賒酒聊堪醉，看客枰棋卒未休。旅□鄉心記今夕，北風吹雪滿寒樓。
凍雀愁鳶噤不譁，漫天浩瀚逐風斜。映樓橫過三千丈，接屋平鋪十萬家。靜夜有窗皆貯月，寒空無樹不開花。詩成欲撚冰鬚斷，聊舉深杯答歲華。
猶憶兒時襁褓中，天南跋涉到江東。間關嶺海三千里，倏忽星霜六十翁。追遠無涯心事苦，苟生何益暮途窮。雪消日薄寒尤力，獨倚危樓數過鴻。
歙山嚴瀨寄荆扉，想見同時雪正飛。柳動梅殘驚歲換，兒寒女瘦望予歸。百年偏許詩名在，雙鬢能知世事非。社友踏泥肯相顧，酒錢更欲典春衣。
曾戴金幡勝，如今有幾人。尚能容白髪，屢得見青春。定力忘寒燠，冥懷任屈伸。遥知殘雪地，即復化爲塵。
春暖鶑簧絕，宵寒鬼燐微。美人應骨朽，華屋已灰飛。巷陌名空在，毗鄰事總非。昔賢歌麥秀，不必淚霑衣。
歌鼓猶聞治世音，逃喧愛寂自沈吟。九衢翠鈿春□□，一室青燈夜獨深。豈不凍雲開霽月，其如老眼異童心。□□變幻凉州夢，便覺繁華勝似今。
隨緣徇俗豈知音，戲隊遨朋舞間吟。但信金鞍忘路遠，不知玉漏早更深。春光月色相爲賜，公子佳人別有心。舊觀依稀百分一，十年兵甲到如今。
歌詞南北混鄉音，猶憶仙臺萬燭吟。俗侈觀優無不笑，令嚴罰飲必須深。未闌曉闕落梅曲，已動春郊芳草心。四十年前政如許，白頭悽愴忽斯今。
不爲尋仙子，吾能遠出湖。水濱維舴艋，屋角認椶櫚。漉甕分紅酒，揮毫寫白鬚。思詩看素壁，待與再來書。
擬撩社甕共治聾，難向春泥覓雁蹤。每嘆寄書多不達，孰知行役巧相逢。道衣染褐驚新製，醉鼻添皻失老容。盡日携兒往何處，歸途燈暗夜鳴鐘。
城頭霜樹迴春色，樓下冰河動水紋。聯步即堪同拾翠，分携猶記欲書雲。祝摩膚髪終須盡，質粥書衣尚可醺。彼我相㰞兩難判，未知百世果誰聞。
事業更篇章，從來例姓張。茂先同晉軌，子壽振唐綱。已樹旂常績，仍專翰墨場。雲仍今接踵，月旦早名揚。神劍干將出，高冠獬豸昂。褰帷初鄂渚，杖斧復錢塘。士類星杓仰，文聲電澤滂。四愁肩慷慨，七命敵鏗鏘。暖酹梅邊冢，春遨柳下航。留題存感慨，屬和笑奔忙。羸劣慚形穢，含弘頼疾藏。一離湖曲路，五換歲干陽。誦句思詩伯，除官說侍郎。班聯參冢宰，銓部佐文昌。北壤蠙蛛割，南邦翠蕩翔。雪尋浮玉渡，月認湧金牆。不鄙僑棲陋，來同雅話長。有書兼筆硯，無酒但茶湯。衰謝時維邁，羈窮氣尚剛。斯人一青顧，懷古視穹蒼。
泯默抑幽抱，低迴挫高情。肥遯夙果决，羈旅猶牽縈。華摭有舊習，冷嗜無新營。醲鮮世所競，褒博日以輕。小人徇流俗，君子懷友生。浮𡏖豈不濁，澄淵元自清。丹楓昔雁落，綠柳今鶑鳴。蟄潜脫寒語，孳乳陶舒明。推排故已順，會合詎易并。燠景敞重屋，芳物綿修城。愧乏絲竹奏，劣奉殽蔌擎。張子霏玉屑，趙老宣金聲。予辯亦稍縱，遑恤聽矚驚。邂逅一茲醉，逝之南山耕。瞇目眩迅轍，剛心謝塵纓。彼我跬步間，奚翅重溟瀛。
鴻雁逐稻粱，飛飛無定時。槁草火不燼，層冰風已漪。觀化悟茲理，久甘玄鬢絲。良願息我影，不復天之涯。云何事行役，黽勉營所私。仰睇斗牛分，俯觀朝夕池。玉氣忽澌盡，侲子猶歡嬉。酸感諒徒爾，得酒竟大奇。是日春霧霽，西樓晝陰遲。雲落繭楮墨，雹響紋秋棋。幸喜暫合聚，寧忘倏乖離。舟楫集津岸，焉得長縶維。前謝後花發，東起西星移。爛醉未失策，螺螟彼何知。冥冥失馬福，昧昧亡羊岐。終當蛻闤闠，秉耒依農師。
平生挾壯心，長劍倚晴昊。豈意日昃歌，高臺化爲沼。沈蛟九淵底，翔鳳千仞表。永言遯遐迹，未覺鬰孤抱。良辰值佳友，忽若詠鳬藻。大勝新亭集，洪流吟浩浩。初筵客或訝，酒資焉所討。曰予貸諸鄰，趁此風日好。君看萬金室，一朝不自保。何如酣中隠，忘憂且娛老。趙翁玉雪郎，弄翰頡頏早。譽兒未妨癖，長松緣小草。
厭聞世態已如聾，舊雨人來久絕蹤。自笑雲萍無定止，不圖針芥有奇逢。侯門列鼎三牲奉，田舍巾車一鹿容。試問吟懷欲何向，定應羞傍馬醫鍾。
古調於今底所尋，麟膠忽嗣絕弦音。驟觀布置如平易，徐認縈迴極杳深。露下九皋秋鶴唳，月寒三峽夜猿吟。寧爲清絕更凄楚，肯弄文君戶外琴。
忽此四十載，弱冠來京華。繆乘朝士馬，偶駕刺史車。謗墨滿褚笥，戰血腥干鋣。良喜返初服，草屩牧羜豭。曷乃浪復出，頭雪眼已花。市人幸不識，徒步趨酒家。驚倒道上客，高樓何讙譁。醉卧忘解衣，巷甌朝鳴茶。
六客三老翁，范張雅善謔。逆耳兩能受，傍觀殊錯愕。當其未醉時，容言極溫恪。美俗誇英多，玄理探敷落。罰𨠵弗少恕，談鋒遂相斫。儻非德將之，豈不咎狂藥。紅塵玄都觀，玉樹臨春閣。此感獨慨予，默然引深酌。
醉眼看東誤作西，衣緇巾醭屨拖泥。身無却少心徒壯，花自重開草更萋。信馬舊痕今已滅，干虹老氣似宜低。樓中是日喧呼甚，聞說鄰兒亦止啼。
往年燈火醉樊樓，月落吹簫未肯休。不惜黄金追勝事，肯迴青眼顧時流。燕來鴻去春光在，死易生難病脈浮。更問西池賞花約，心雖欲往豫兮猶。
醉眼無國色，醉耳無霆聲。醉卧亦無夢，一醉泯七情。宿醉魂死矣，誰歟奠孔楹。酒醒魂忽還，里巷無不驚。决定一鍤埋，絕勝五鼎烹。詩人張公子，中年捐燕鶑。獨肯從我輩，共醉爭籌觥。果能再一醉，勿爽游金明。
深衣講儒業，羽衣學仙道。變性欲變衣，又謂田衣好。三叉路口人，左右惑憂抱。不如從我游，一醉玉山倒。美豈無蘇小，富亦有王老。誰能一斗間，百篇挺華藻。范侯詩酒流，觀國聲譽早。睥睨蛉蜾豪，百萬可一掃。
閒憶山中一片雲，歸歟莫待草風薰。老身豈可爲形役，俗語何堪著耳聞。乍醉乍醒終鬰鬰，孰非孰是幾紛紛。顛寒踣餓男兒事，已辦淵明自祭文。
聊復埋身麵糵昏，倘來倘去肯銷魂。瓦猶幸有三間屋，絹可全無二丈褌。壯士笑談躋將相，寒儒衰老誤兒孫。社公雨作春燈暗，獨盡花前酒一樽。
不謝車塵覓餉偎，前行後指亦危哉。一貧牽絆似繩縛，百怪攻攢如箭來。自倚此中惟拙直，未知何故每驚猜。是堯非桀俱塵土，且可深杯更淺杯。
樓前春水欲生蛙，樓上無眠夜憶家。官道靴鳴知有雨，故溪船去好移花。耆年極荷神祇借，直性難禁世俗譁。便可真歸不須夢，爛烹新笋煮新茶。
誤著儒冠玷甲科，休官重到舊沙河。未妨緩步微行好，猶恐傍觀竊議多。我輩相逢唯酒可，桃花如許奈春何。雪兒人物今難得，一曲離騷醉自歌。
無官豈畏犯金科，飲量真能海納河。人老自於春色淡，花開最恨雨聲多。向來伴侶今都盡，乃後光陰復幾何。更挈殘樽趨曲巷，小姬摘阮和燕歌。
早欲升堂學四科，晚年萬事已談河。花時氣色晴明少，海內交遊老死多。徑醉不須商可否，急歸猶欲避誰何。春衣難典黄金盡，尋紫陽溪理櫂歌。
胸中了了詎同科，混合光塵濟貫河。割據市樓才斗大，懸知官酒太灰多。足相娛樂唯君耳，不少盤旋謂我何。勿笑詩成欠流麗，予官采取可弦歌。
田間夜打稻，茅茨耿明燈。客行過籬外，吠犬似可憎。放馬囓露草，小憩寒塘塍。坐念今民間，貪吏無與繩。幸此歲稍稔，庶足供科徵。不然豈不窘，況乃軍旅興。往者孰柄國，未謂杞遽崩。僞心感咎證，水旱常頻仍。茲獨有年屢，天仁良可憑。緩轡忽得句，數星陂水澄。
今日定復熱，月落色亦紅。東方垂欲明，忽被林霧濃。已有牧牛兒，出沒黯淡中。暗行三十里，兀兀視馬鬃。天宇悉已白，始見真秋容。宿鷺起空際，鳴雀出林叢。何所最可喜，稻熟歲粗豐。人世强食弱，生生終不窮。干戈洶海宇，幸存茲老農。古來幾魏徵，死爲田舍翁。
自從喪亂來，懶復治生事。行行過田家，因之動幽意。早稻青已黄，晚稻亦垂穗。霅霅割稻聲，自與割草異。是時秋欲半，蒲柳風日脆。兒卧牛自行，客熟犬不吠。螃蟹出籬間，茅茨臨水際。使吾劣有此，亦足活老稚。宦學四十年，進退兩不遂。扶犁手尚可，奈無可犁地。
每喜佯狂叟，窮途說共財。忽辭酒仙市，徑上客星臺。鼓枻携支遁，過門憶老萊。恐勞雞黍具，或可致新醅。
吾生所未見，自古恐亦無。秋半不肯凉，赫日炎洪爐。沸湍七里灘，觸熱乘畏途。坐船汗如漿，況彼牽挽夫。一檣合衆力，至數十輩俱。踏竿氣欲絕，沙立僵且枯。西瓜足解渴，割裂青瑶膚。焉得大冰盤，霑丐及此徒。僥倖據勢位，極意求所娛。願迴君子心，略念小人軀。
瞬息閲一紀，作郡初此來。小城雖寂寞，尚復具輿臺。患難偶未死，覂乏良可咍。夜泊大浪灘，沽酒登崔嵬。隨我別無物，但有雙破鞋。破鞋足徒步，何必車中栖。質明日尚凉，行行高峰西。秋暑草不露，脚脛黏灰埃。破屋一小憩，老嫗若見哀。萬事豈可測，熙怡付齊諧。
悠悠桐江水，寓廬十二年。重來六日內，兩日登南山。南山有何好，高閣西北偏。隔江三千家，一抹烟靄間。閣檻一巨松，挺出衆木前。野性所酷愛，老藤相糾纏。亦如我與僧，相對談幽禪。稍遂物外性，屢寫酣中篇。故侯復齊民，鬒髪成華顛。念當拾此去，焉得長周旋。
夜卧戶不閉，夫豈無窺覦。偷兒定知我，空室一物無。向來窮太守，解官五載餘。小兒近挈累，故鄉已寧居。棄屋竢買□，竣事將屆途。囊中米幾斗，案上數帙書。弊衣及破褐，載之不盈車。饑寒久安命，不寐何所謨。欹枕背暗燈，自笑如鰥魚。早知事乃爾，曷不傾我壺。
午醉稍就寢，甜夢何翩翩。晚醒潄茗飲，終夕斯無眠。初數一二鼓，乃至三四遷。草根沸蟋蟀，鴟鴞號樹顛。衆靜汝獨否，誰實使之然。聚螢車生憤，飯牛甯子歎。吾衰百念灰，曷爲不遑安。天宇未肯白，秋氣令人酸。孰是無憂者，恬然衾帷間。鬼神知此心，起盥書短篇。
寒近衣猶單，暑退扇已擲。生世成何事，卧念夜歎息。四壁候蟲鳴，不啻千且百。其鳴果何謂，霜□還復蟄。大塊□□民，生死互促迫。嗷嗷食土毛，滅去竟無迹。髧髦昔何□，□今曶六十。於道粗有聞，屢空未爲厄。意長歲年短，慮闊世俗窄。欲爲熟睡謀，可無伯倫德。
癖性愛古寺，鬰鬰烏龍山。癖性愛古樹，萬松擁禪關。偶與二三僧，共此一日閒。索茗古寺裏，繫馬古樹間。樹古生凉飈，寺古殊塵寰。古貌各清怪，古心俱恬憪。忽有古笛聲，牧兒度前灣。古人謂不足，古風斯已還。
落筆知學力，開口見心事。吾嘗持此說，以閲天下士。楊侯老病軀，斗膽傲一世。王公敢唾駡，聖賢自位置。貧至典深衣，猶抱禹稷志。立論無今人，作詩有古意。半夜起醉歌，達旦不肯寐。佯狂未爲非，賈禍亦可畏。築屋五百間，誓言恢講肄。何如覓皂角，浣濯暑服膩。
獨騎瘦馬破枯苔，要與高僧共茗杯。山閣雲晴天上□，□帆潮緊日邊來。藤陰樹影東西缺，野色秋光左右□。□□中間無障礙，豁然宇宙一靈臺。
每從水際上山巔，歷磴攀梯欲到天。北岱南嵩前後閣，東吳西楚去來船。詩牌字沒先朝蘚，梵磬聲飄下界煙。□□登臨定分首，不知重會是何年。
心欺勁竹傲長松，鐵面霜嚴舌有鋒。遥指水光來婺□，□聽鄉語半吳儂。貼詩滿壁誇佳句，答話當機破□□。□□歸來大風雨，定知一鉢已降龍。
年少學詩歌，悲歡忌太過。未能全勁瘦，已覺近平和。嫩蘗隨時摘，微瑕極力磨。成名待三十，存藁不須多。
高門可旌表，瀟灑郡城西。沼有王祥鯉，塒無郭泰雞。寒衣催婦織，奇字課兒題。堂上慈顔近，家人語亦低。
無復黄金带，空餘白雪鬚。滿城驚再至，一馬與同癯。意廣輕餘子，時難老腐儒。故園猶可灌，終不歎窮途。
秀山山下榻，欹枕肯重來。醉任門無掩，貧知盜□□。□□終夜聽，老樹幾年培。歸橐殘書少，舟輕亦快哉。
高下花千樹，東西屋百間。一毫非易得，雙手竟空還。勇銳傷輕脫，愚冥昧險艱。全城保生齒，終覺愧衰顔。
全家先去盡，父老莫依依。故是猶相愛，其如自合歸。亂山回醉眼，急雨迫寒衣。不用空惆悵，初來計已非。
賃舟歸亦易，猶欠賃舟錢。殘闕書難售，空寬宅盡捐。俊□吾所慣，幼稚自堪憐。生世都能幾，嚴州十二年。
本謂馳亨軔，焉知蹈駭機。七年當郡寄，一物不家歸。池□魚猶聚，庭看竹未稀。後人低價得，應免苦相譏。
百戰黄塵裏，偷閒我亦能。隔牆呼酒友，過渡訪詩僧。謾說銅分虎，寧防玉點蠅。千金牘背事，空復憤填膺。
雖曾爲太守，過似布衣貧。未足肩前輩，猶應勝近人。苦吟常不寐，得句忽如神。玉食轘東市，何如保幅巾。
離亂斯人致，艱危我輩當。渾淪俄破碎，桀黠盡飛揚。吐舌何能已，捫心肯自量。忍窮非左計，天象看弧狼。
田園亡失後，兒女長成時。救急終無策，紓憂漫有詩。數年爲去計，今日是歸期。把酒東籬處，黄花賸幾枝。
騷騷從何來，高樹暗淅瀝。颯颯未云已，虛簷微點滴。□□忽遽作，稍疏仍驟密。寒飈尋侑之，浩洶陣馬隻。□□□□翻，濺瀉類朴擊。决渠落深沼，鞺鞳激水石。衾薄四體□，□滅百慮寂。閉目觀我身，未覺白勝黑。已而悄然靜，鳴聲惟蟋蟀。質明靸破鞋，滿砌落葉濕。
今年夏潦甚，秋暑亦云劇。豳霜屆授衣，垢汗著單浴。園渴困力灌，井竭疲遠汲。甲子似宜晴，一雨竟三日。□□□□僧，溪漲渡欲隔。頗復念幼子，餠蔬誰與摘。此地非我家，暫到猶是客。歸舟可上灘，深湍沒巨石。貲費殊未辦，褐粟闕補糴。空庭無來人，爬癢看簷滴。
登高佳辰近，暗數屈指七。古郡擁亂山，危亭低落日。未堪摘嘉菊，亦且醉新秫。矢詩記同遊，是歲實丙戌。
一城最高處，晚色引躋攀。莽莽斗牛野，重重吳越山。秋將佳句畫，人共老僧閒。聚首非容易，何妨酩酊還。
瘦骨如山老病驄，圉邕治藥竟無功。豈徒倜儻權奇惜，曾與艱難險阻同。萬里風沙來往外，十年賓旅送迎中。□□一失真難得，寧少人間女頰紅。
駿駛元奇崛，馴良蔑等倫。窮途曾盡力，徒步始傷神。未易營阿堵，何由肖乞銀。佛書端可信，當復轉人身。
駿骨直千金，難求起死針。雖云爲馬□，却似有人心。氈帳長城遠，旗亭委巷深。老身全頼此，完璧到如今。
佳節携壺意，全如杜牧之。百年誰不死，九日可□□。□□差能飲，平生政坐癡。胸中不酩酊，未許野人知。
山寒小雨晴，落葉獻秋聲。酒可諸僧共，詩須此老評。鈎簾脩竹淨，闢戶遠江橫。相送依依意，丹青畫不成。
小貪咂蚊蠅，大貪噬豺狼。此類殊不少，毒虐紛披猖。獨彼寒士者，自身無衣裳。唧唧如蟋蟀，與人憂雪霜。平生謹繩墨，絲銖較詞章。寒士苟無命，低垂困名場。風塵一以起，盜賊腰金章。寒士但忍餓，顔色無晶光。豹胎紫駝峰，不到寒士腸。斧碪斫將相，寒士亦不忙。
代步僅一馬，奄忽乏敝帷。扶輿陟南山，幸有淵明兒。樹陰玩苔蘚，稍讀古板碑。江湖豈無人，不如僧能詩。□□□□杪，竊慮高必危。穩坐勿競險，羲農端在茲。歡伯偶就招，引滿奚容辭。未飲覺秋寒，既飲忘百爲。何以得渡江，醉中初不知。至今酒醒夜，絕歎斯遊奇。
尼父歎逝川，匪惜歲月流。斯道未嘗絕，是身當自脩。蒼姬尚可爲，遽已云繼周。代謝理必爾，天命夫何尤。騷人痛楚亡，哀怨悲凜秋。汝能護青陽，終不黄落不。至人盡其心，分外非吾憂。所以牛山淚，徒爲晏子羞。
寂靜無所爲，宴坐觀我天。此心儼不動，豈即非聖賢。孰謂軻也死，斯文遂無傳。鳳麟有嘴角，煎膠寄遺編。斂之入方寸，可續千古弦。世人不識察，自眩良獨難。仲舒聊下帷，子雲姑草玄。與世留醫方，良醫其舍旃。
血氣少未定，所見恨淺局。百煉至老成，精力已不足。所□著法言，紀事纂實錄。向來竊有志，遲迴未欲速。□□□□盡，斷簡浩難續。意長歲月短，雪髪忽已禿。德功兩莫攀，其次當自勗。山中假餘年，不遠尚可復。
老態夜乃見，終無甜夢期。西齋卧空壁，適值殘□□。□□寒雨來，此聲世誰知。四更遠雞鳴，披衣起題詩。舌根涎唾盡，汲泉潄空頤。聊寫鬰結心，稍寄幽婉辭。量近何所苦，騖遠將焉思。一夕漏鼓五，不寐常四之。
孤燈閲近史，傷哉宣靖中。起兵破中原，不在鴨綠東。乃在江之南，臨川一老翁。文高學本僻，行急名驟穹。性命了未諳，物務藐弗通。聚斂改法度，開邊興兵戎。祐符不坐黨，粘斡焉來攻。朽骨諒已盡，遺禍猶無窮。
明年七袠開，頭白焉用悲。佚樂或早死，老窮君勿嗤。幼小入學堂，憶我十歲時。堂宇化爲灰，無復同學兒。二十上京華，生齒何熙熙。千萬骨已朽，世換朝市移。夜枕念此事，百感心自知。颯颯落葉墮，浩浩寒風吹。
我家清溪上，門臨紫陽山。有一不死人，垂雲遨其間。□□所著書，隻字不可刪。上言造化樞，下述性命關。一讀□□病，再讀開心顔。讀之三十年，騎鵠超塵寰。蒼生苦無福，朽竹秋苔斑。浪求西王母，八駿空迴環。
聽雨勝觀雨，觀雨須高樓。細雨或終日，高樓令人愁。不如空齋夜，聽雨詩思幽。雨作樹聲洶，萬葉鳴颼飀。雨止簷聲絕，忽續一滴秋。此時佳句來，自得不待求。暮年識此味，□廬真宜休。何如大醉眠，紅日生床頭。
鐘動市聲絕，夜禁嚴鞭笞。獨許浮屠氏，鐃唄恣□□。□□有病死，信巫不信醫。既死又信佛，佛事殊不貲。兒女數歡戲，頓失哭泣悲。一家不若是，里巷訕笑之。高堂十七篇，豈不存喪儀。世事無一古，儒業偏獨衰。
靈運永嘉日，玄暉宣城時。池草既清唱，窗岫亦妍辭。郡勝山水媚，心賞良足怡。廟廊有顔沈，味合深己知。桐瀨較二□，川嶺信復奇。拙陋方二謝，豈不粗能詩。兵革值遷變，衣冠逢亂離。已矣莫我識，悵焉歸棹遲。
木落雨淅瀝，燈昏鼠窺覦。早卧定不寐，魯經略卷舒。共姬一婦人，葬與嫁之初。四十三年間，九見褒筆書。傅母夜闕一，甘就焚如枯。表此以愧彼，有軀不如無。西子沼人國，改事遨五湖。嗟嗟東昏侯，猶不失玉奴。
如仁故宜褒，小器自當貶。聖言存至公，功罪豈相□。□□微此人，孰禦匪茹玁。歸坫備大夫，亦已越繩檢。末季饒檮餮，妄自作崖厂。聘室至無算，食玉不云忝。絲毫靡建立，日夜煽虐焰。攫啖知飽足，曾不如猿嗛。
欲雨雨不墮，謂晴晴無期。秋陰白日暗，黯淡寒雲垂。華盛不長保，百卉忽已衰。蕭颯枯草中，嘉菊遺妍姿。淵明但熟醉，不作騷人悲。悲更盛於騷，俗士焉得知。感極每欲死，唯酒能寬之。幸有杯中物，勿惜時一持。
齊梁陳隋詩，真可以不作。至如晉宋間，淵明可無學。盲統集文選，似以刖報璞。後生今寒蟬，焉識獨唳鶴。緬懷東籬間，用意極玄邈。筆勢所到處，足與二雅角。心期重華並，襟度大庭朴。瓶空無酒斟，肯受寄奴託。
寒士足奇士，貴人多俗人。俗人尚自可，盜賊乘風塵。子美客長安，悲歌驚鬼神。柄國者誰子，曲江近前嗔。逆臣自此起，强藩由是振。乃至餓隸輩，貂冕垂長紳。狼狽老拾遺，拾橡逃隴岷。我每讀其詩，吞淚聲酸辛。
吾所學詩伯，近世惟二陳。稍換後山骨，復寫簡□□。□□足活法，亦復窺天珍。妙年張文潜，晚節呂居仁。書名始畫屋，但疏勿與親。雍容曳紳裾，彼爲何等人。去去白雲外，保此詩酒身。我死或不死，汝死爲埃塵。
江上楓已丹，林中橘猶綠。天寒百骸痛，抱膝玩幽獨。生世六十年，鮮榮足憂辱。賦歸棄空廬，惜此數竿竹。兒孫共十輩，何計給饘粥。萬事不如人，唯詩尚可讀。秋感二十篇，夜斷朝復續。開樽寘前庭，一杯歌一曲。
魯翁秀山歸，虛翁錢塘留。虛翁秀山來，魯翁錢塘遊。中秋前三日，西東各登舟。及至中秋夕，兩翁空相求。是夕亦無月，欲飲無朋儔。重九謂胥會，獨醉南山秋。風雨更旬餘，掩關空室幽。忽聞落葉響，野屨穿林陬。驚視乃魯翁，虛翁失百憂。急呼一斗酒，果茹與兒謀。俗態定難詰，時事勿浪籌。默酌無一語，世人知此不。
五臺秋雪外，一鉢幾年歸。名剎今無數，真僧似此稀。萬山供破屩，九月耐單絺。定憶穿南麓，同聽落葉飛。
詩來似訴屈原醒，阿堵於公頗不庭。白水真人從斷絕，丹元童子尚神靈。秋眠簟未捐桃竹，晚食齏應勝韭萍。肯美張蒼肥若瓠，從來吟影只伶俜。
蟻潰金隄薄俗頹，聖門誰與嗣雲來。良難託諷追風雅，只可微辭紀定哀。有志向能穿虎石，無疑今始悟蛇杯。掀天氣燄吾嘗見，轉首空成一聚埃。
天憐遲莫與清閒，閒上高山看遠山。世味已如玄酒淡，名場肯復左輪殷。千爭萬競塵埃裏，古恨今愁莽蒼間。□□誰來問詩叟，應輸老樹識蒼顔。
眇忽微茫一入思，穿天匝地遍垓維。殘秋夜靜山深處，孤客燈昏酒醒時。自寶此身方有壽，不窮我輩更無詩。少陵同谷七歌在，每一歌之淚欲垂。
一從鼙鼓沸烟塵，十士相逢八九貧。夢境誰能爲達者，醉鄉猶幸屬閒人。剩留佳句傳來世，謹護風寒養病身。歸去吾家有何物，豈無江水濯緇巾。
此老良高誼，能來問故侯。人清嚴瀨水，家住沁園州。兀坐元無事，閒談幸少留。重逢定何日，歸夢在瓜疇。
秀亭亭上果何似，兩水萬山圖畫開。霜入川原疏草木，烟銷城市出樓臺。半空鷺點客愁破，何許笛吹詩句來。異日夢魂應歷歷，醉僧同此藉莓苔。
七載專城閒五載，頼逢此地足娛賓。高憑遠眺最佳處，□飲能吟凡幾人。晚輩漸催前輩老，來時豈料去時貧。是身朽腐心無愧，他日誰能踵後塵。
醉翁亭記四時樂，我樂謂何寧不慚。滿地落花供妓席，隔江殘雪認僧庵。邦人解學推敲勢，野叟時同爾汝談。盜賊猖狂兵革沸，誰憐此老苦中甘。
市人指點應怪訝，拄杖倚空何所爲。戍角征鼙曾洶洶，樵歌牧笛尚熙熙。風流剩有登臨興，摇落寧無代謝悲。□□翁詩吾解賦，昇平不似放翁時。
作郡說貧人肯信，屋今售矣亦無田。囊中詩稿三千首，案上書燈十二年。馬死尚難求別馬，船歸不過駕空船。秀亭手種花如錦，迴首春風一惘然。
伏雞護窠能搏貍，人物一理誰無兒。南山斑寅産三稚，野人採樵遥見之。蕭蕭落日黄茅塢，睥睨田家窺水牯。銜歸穴中哺爾雛，豈不此心慈父母。射石沒羽李將軍，兩老於菟如有聞。倀鬼夜報旦出獵，遁逃遠入千重雲。縱火鳴鼙括原隰，生擒二彪逸其一。食肉寢皮勿遺患，壯士揮戈血鮮滴。滴血滿地遺腥臊，頑嚚昏暮來咆哮。舐沙齧土擦樹木，如哭如泣空哀號。君不見楚靈投車痛子死，爾殺人子亦多矣。又不見祿山反噬逆天理，逆雛先斮長安市。渠魁未縛嫗與翁，凶酋肆虐焉可容。安得馮攘卞刺掃此輩，假威之狐羣亦空。
鄰壁偶過從，舉杯相爾汝。初筵供園蔬，鹹韭最爲美。稍□始進果，乾栗頗便齒。數十至無算，醒已五鼓矣。問言案酒何，唯獨螃蟹爾。萬事不稱意，此乃差可喜。
餘生如涸魚，斗水足可活。父子自相濡，不望江湖闊。使吾道當亨，時平己身達。運往年歲莫，滋厭耳根聒。與其强磬折，孰若謹囊括。心憐童穉饑，此事亦已末。
少戇不識事，誤以仕爲生。三已至四五，貲用都不營。兒累僅十輩，捐田無可耕。傍觀不勝憂，餒死諒亦輕。肉食或色墨，夢寐心膽驚。瓜田良寂寞，當無走狗烹。
粲粲夫容花，昨日猶鮮妍。顦顇忽乃爾，霜實使之然。南山有松柏，初未見貞堅。弱草一已萎，獨立衆木前。世不逮王霸，天猶生聖賢。君諒達茲理，何用常憂煎。
檻車二稚虎，舁者過牆外。犬何自知之，怖慄竄牆內。萬物各有氣，遥感不待對。玉寶潜地底，九霄露光怪。一夫全其神，山靈百妖退。矧乃重華時，濟濟夔龍會。
仲秋帆清湍，單衣滴垢汗。曾不兩朔望，擁綿熾爐炭。萬古正如此，寒燠頃刻換。愁人苦夜長，志士惜日晏。何似酩酊翁，懵不辨昏旦。百年會有盡，一朝非所患。
奠國荷隆棟，扶世納夷軌。勳庸書盟府，名氏垂信史。畫餠既無成，墜甑亦云已。幽哦陶倦情，閒讀探玄理。嗜古植雅正，憤俗馘淫靡。尚堪輩前哲，未屑睨餘子。寒門車馬絕，良月風日美。旁近東西鄰，邂逅二三士。無錢焉能神，有酒猶粗旨。炙臠割肥羊，鱠材斫長鯉。隨分匪强致，乘興肯中止。鈎深出該洽，砭疾伐鄙俚。縮頸罰令苛，撫掌戲語綺。豪歌眇羣兒，大笑驚數里。一翁醉而踣，兩生掖不起。心廣窮亦樂，氣衰老且死。生生天壤間，知命者罕爾。予將歸萬山，後日當憶此。
疽根蟠閫內，命也可由人。蜀雪猶堅壁，江風已震鄰。功名拘氣數，文字見精神。仰藥臨危日，何曾愛此身。
廿年前一見，池口卸帆亭。老子髯初雪，門生鬢未星。漢衰諸葛死，楚恨屈原醒。惻愴觀遺集，猶欣有寧馨。
一點書燈傳不絕，王侯卿相復何加。追惟大父同科第，喜見聞孫紹世家。奧賾蚤能探理窟，芳妍孰敢競詞華。勿言小邑青衿少，要使人人讀五車。
古五言詩今罕見，把看愈久愈精神。何能筆下有斯作，似覺眼中無此人。政用整嚴藏細潤，元從冷淡出清新。著鞭更與追陶謝，莫向齊梁踵後塵。
畬粟鋤山稻田少，歲常平價發倉儲。鼎來官職諸公有，特表門閭近世無。甚至不乘果下馬，自應早獲掌中珠。端能賑施終如始，定見階除曳紫朱。
夜雨徹五更，江水長三尺。醉卧了不知，開篷灑餘瀝。蕭瑟復未已，北風阻行色。篙師請祭神，索我留半日。牲酒豈敢靳，望山頭屢側。俯船勢欲壓，檣頂立峭壁。何物野人家，奄有此奇石。長安車馬塵，兒生初未識。雞犬巉巖間，亦各適其適。休官窮太守，久混漁樵席。顧影歎鬚鬢，向來無此白。一瞬十二年，夢過竟無迹。
居民汲江水，上下幾千尺。麴糵化爲酒，不肯賒一滴。高林墮黄葉，草樹黯無色。詎意阻風人，於此費永日。篷低首難擡，薪重舟頗側。醉鄉失樂土，愁城遇堅壁。呻吟得新句，欲往題蘚石。岸滑不可登，縱寫復誰識。故廬百灘西，何事乃東適。兀坐但默然，順走閲健席。豪舉與時會，洶湧浪頭白。及夫氣勢盡，泡滅豈有迹。
夜聞舟人呼，江水溢二丈。岸薪隨波流，救者何擾攘。亥子十月交，地氣不當上。十日柱礎汗，蠅蚊鬨帷幌。此時肯爲雪，豈不兆豐穰。積熱化滂沱，傾空瀉盆盎。前夕適醉卧，不省船背響。濤聲撼醒枕，於茲發孤想。炎方節候乖，病叟體膚癢。遑遑欲何之，曷日中園仰。星斗猶粲然，曉征發雙槳。起視所泊處，餘燈煜莽蒼。
干戈踰一紀，幾度此江邊。近覺全無盜，仍欣粗有年。炊烟生古屋，晴日照新船。猶憶紛紜際，偷生盡可憐。
真人飛白水，屏跡獨蒿萊。漢祀無宗廟，嚴家有釣臺。高風真可仰，逝水自堪哀。擾擾俱澌盡，千帆日往來。
櫓聲戛鵝鸛，風緊已爲霜。少假愁人寐，焉知旅夜長。天寒星燁煜，江闊樹微茫。底用胥濤急，吳亡越不亡。
卧厭鄰人聒，晨興亦喜晴。心知雲氣好，眼眩日華明。吾事元無節，南方暫偃兵。新粧小兒女，誰識舊承平。
三歷推周正，今當七袠開。不應嫌老迫，更用著愁催。酒竭傾渾滓，爐殘戀暖灰。故園歸去好，移樹及春栽。
嚴灘合問紫陽津，誤簉西湖寂寞濱。老子通身唯是骨，梅梢作意爲誰春。飽更世故全如夢，慣忍霜寒最益人。莫笑龍鍾開七袠，含珠何限已成塵。
同雲欲雪暮天陰，濁酒樓頭手自斟。漫仕偶嘗叨五馬，倦遊何止喪千金。盡捐寓宅償逋負，僅保殘書伴嘯吟。從此日長夜應短，未妨微耐曉寒侵。
荒城夜悄不聞更，小閣藏燈暗復明。酒已半消詩未就，雪應欲下雨微鳴。漫欣短晷迴長至，轉覺前脩愧後生。歸與兒曹煮春薺，故應有味勝黿羹。
酒朋詩友遍人寰，大半彫零喪亂間。野曝尚分黄道日，春耕欲老紫陽山。少年多病豈知壽，晚節忍窮才得閒。身隠亂雲萬重外，誰能書札問柴關。
瀲灧紅深百盞澆，醉歸不覺路迢迢。臨分情味殷勤甚，暗遣人扶過畫橋。
健走看肥馬，饑號念凍烏。聊須闢窗戶，何敢犯泥塗。枯木癡如死，遥山淡欲無。寒天古城外，誰共醉澄湖。
姓字喧吟社，吟鬚亦未生。更能十年讀，詎止一時名。政爾推英俊，終然要老成。聞韶問遺俗，肯學飯牛聲。
苦寒猶強忍，空闊倚樓前。春欲回江國，人皆喜雪天。病須攻此老，窮已極今年。乘興吾何往，西歸問釣船。
明年老子六十一，最憶隻身三十時。豈料衰遲脫離亂，三孫三女四男兒。
竹林七賢六有子，何獨無聞劉伯倫。夢想先師授書處，城東風雨卧荒墳。
金石典古呂伯可，風霜清聳方巨山。尚見八音合韶樂，早能九鼎象神姦。
公田坐謫魏京兆，一往不招江上魂。天道無知善人啞，全家死盜五孫存。
狐狸夜號歌舞地，荆棘非復向朱門。有人政自不可測，一斛檳榔五百褌。
歲在戊午正月五，代宰臣供萬壽詩。鳳凰山下芙蓉閣，龍礎無蹤世不知。
論斤買虀遺俗在，街頭商賈問童兒。不知此菜從何采，指似深宮故殿基。
蘭闍蘭闍一彈指，高鼻人人俱喜歡。北客近知郎罷語，南人許拜乞銀官。
我有敝廬在何許，南紫陽山北黄山。烟耕雨釣付兒輩，一榻高枕松聲間。
輪蹄追想禁街馳，尚有君平賣卜帷。遁世久忘三接卦，懷人空賦八哀詩。斂華就實嗟何及，悟往知來尚可爲。歸去井梧應好在，白頭江令自堪悲。
日短晴窗頃刻陰，乾坤萬慮入孤斟。故交剩見車逢笠，初學誰羞屋畫金。菱鏡豈堪朝幌覷，茗爐聊伴夜瓶吟。生平不倚心如鐵，似覺難禁世故侵。
萬險千艱歷歷更，是非他日仗誰明。著書何用心徒苦，欹枕無眠耳自鳴。劫火不虞逃厄運，浮漚亦復任殘生。說與稗官應末減，堂厨初未識魚羹。
端能何地脫塵寰，萬壑松風夢寐間。無限三槐仍九棘，孰知東國與西山。聲名赫奕終非福，滋味悠長莫若閒。馬足車輪不到處，陶門惟有晝常關。
乘傳來江表，觀風遍斗南。年豐仍物貴，民瘠爲官貪。浩浩良難測，元元恐弗堪。二星奏天陛，勿謂此常談。
大門賢叔父，共載曲江春。談笑今如夢，東南有此人。竹林猶小阮，蓮社已遺民。老死看公等，烟霄要路津。
聞名今子駿，所至見公詩。數步元非遠，相看豈可遲。吟鞍霜跌後，談麈日閒時。此客差同味，蕭齋許一窺。
文賦早知名，君今陸士衡。真能辨龍鮓，未可忘蓴羹。剩喜脩途闢，深防俗目驚。時聞黄耳信，緩步取公卿。
高密非逢世，才堪學掾爲。稍容請祿米，聊復隠書帷。要路終多險，清官未覺卑。蓴絲春正美，早寄鑑湖詩。
風塵矯虔稱寡孤，疲甿暴骨紛痕瘏。驟得如願宮亭湖，鬼妾色悲充爾娛。老夫旅庖慳薪蔬，爨僕揶揄朝連晡。疇昔過君觀異書，誶語謂爲饑所驅。前二千石出無馿，徒步亦無傍人扶。忽往倏還元不拘，休官解縛身自如。有酒可再折簡呼，索詩即恐技如鼯。歸與歸與巾柴車，不用祖席歌驪駒。青山白雲落吾手，春天夢斷章臺柳。
歲窮猶此客，不早見幾微。豈易賒鄰醖，何慚典故衣。餘寒當有幾，小忍未爲非。野燒迴青潤，春山飽蕨薇。
多公二十歲，筋力早衰微。棄物猶殘歷，童心更美衣。春光終古在，人事逐時非。但願干戈息，無庸詠戍薇。
元日如常日，閒人更老人。後杯真壽酒，便服勝朝紳。何物稱三品，今朝過六旬。候門憐稚子，莫放杏梢春。
孰不聞鐘起，吾猶擁褐眠。家人分兩地，客邸跨三年。果蓏思携幼，粢盛憶祀先。故山歸去好，當及掛燈前。
我比絳老今何如，甲子三百六十餘。雨多晴少幾水旱，往往咎證符占書。新正三日甲子雨，殘臘未春何所主。通理三白妄自寬，明旦寒簷雪寸許。耳順已過從心前，平生目擊真可憐。兵戈屠斫骨骸拄，疾疫葬埋墟墓連。偶容脫遺鬼錄內，貧無人知窘無對。至此豈可逢歉歲，夜枕夢驚心欲碎。雖然慎勿尤天公，邇年米價元不穹。汝自不肯學貪吏，攢眉聳肩甘詩窮。
欲極雲霄闊，焉辭道路長。早知當飯含，寧肯尚齎裝。瘦馬嘶荒廄，殘書閣故房。絕憐聞訃日，妻子哭空堂。
渡淮才幾日，道死近徐州。藥有何人進，棺於底所求。本期紆紫綬，豈料殯黄樓。窮者窮如此，紛紛燕頷侯。
行路乾坤半，流年六十强。不營埋骨穴，更用染髭方。政使飛昇可，猶難服食良。養生或攻外，曾否鑒嵇康。
僦居背古城，樓西聳喬木。兩年見黄落，雪盡欲再綠。往時春鵲雛，理巢乳哺續。不歸視吾兒，於此捧饑腹。窮山況味等，差勝客影獨。
獻歲亦未春，驟暖似炮烙。衣汗欲索扇，一變雪霰作。頭岑萬鈞重，喉棘痰屢殻。旬日不能出，如虎坐受縛。脫或死客中，何異紇干雀。
西鄰幾老革，六博喝雉盧。倚樓俯長道，飲豪語言粗。東鄰乃販子，遇夜召朋徒。大鼓恣考擊，吹彈更歌呼。書室一燈暗，笑此寒老儒。
客久已無味，更苦貲用乏。年邁欲不競，仍著疾病壓。相望五百年，老杜卧夔硤。疲瘵困繭絲，遐荒敝戈甲。誰方擁傾城，樂死有玉柙。
夏日客此樓，買冰敵炎暵。沍寒不買冰，輟費用買炭。冰炭役浮生，倏忽凉燠換。故山饒甘泉，落葉足炊爨。曷不歸去來，作此瑣屑嘆。
炯炯君子心，至死能忍貧。炎炎小人膽，爲利寧殺身。我年三紀後，登朝忤權臣。逮逾四五紀，破家蒙戰塵。縱不當君子，終當非小人。
近代一人耳，吾鄉老朱先。甲子如我今，猶活十許年。漳州復潭州，說經入從班。無何黨禍作，委順不怨天。餘生幾明日，小子其勉旃。
江皋殘雪霽，想見東風還。可覽不可拾，春容有無間。城市鬨燈火，强作元夕天。亂離痛甫定，物華非自然。栖栖坐羈旅，嘿嘿悲徂年。
夜寒眠不著，吾道竟何如。世事良多故，身謀似太疏。醉從添酒債，病始愛醫書。雪霽尋僧去，誰家借蹇馿。
華燈綵勝兩逢迎，美景良辰未易并。花信風初迴肅殺，柳梢月豈異承平。神鼇觀闕山何在，旅雁汀洲水復生。可待紫姑問休咎，買牛西崦課兒耕。
書貴瘦硬少陵語，豈止評書端爲詩。五百年間會此意，畫師汾陽老阿熙。嵬詩瑣畫世一軌，肉腴骨弱精神癡。明窗共讀杜集竟，兩幅雪霽叉橫披。前幅長松何所似，鐵幹皴澀撐霜皮。其下怪石卧狻兕，突兀崷崒凝冰嘶。後幅澌遠漸迤邐，一往不知其幾里。目力已盡勢未盡，平者是沙流者水。人物如指或如蟻，戴笠騎馿者誰子。顧此定是覓句翁，羸僕縮首襥凍耳。欲渡未渡溪坂間，啐野寒烏忽驚起。自非布置奪鬼神，焉能揮掃到骨髓。郭生此畫出自古心胸，亦如工部百世詩中龍。清癯勁峭謝嫵媚，略無一點霑春風。市門丹青紛俗工，爲人塗抹杏花紅。老夫神交此石與此松，留眼雪天送飛鴻。
華年君欲隠山村，如我彌當杜篳門。落落筋骸餘老病，奄奄氣息僅生存。黄精滿谷春苗嫩，丹卝藏山石溜溫。足可無求度殘歲，自編詩集教兒孫。
林下休官已七年，新聞偶到白雲邊。一時人物歸司命，二老儒臣筦吏銓。嚴子釣臺跧舊隠，山公啟事玷羣賢。驅馳力盡心徒在，聊信歸鴻寄短篇。
貧與身仇病作魔，春來爲況復如何。梅花未了桃花動，詩債猶稀酒債多。剩喜故人躋要路，稍令閒客藉餘波。吏廉歲稔兵氛寢，是處江湖可一蓑。
蓬萊水淺塵幾揚，歷劫不動此道場。黄金何年佛氏土，白雲自古仙人鄉。吾故不能知鴻荒，嘗聞許由避陶唐。南巡會稽憶夏后，西渡浙水傳秦皇。欲鎸文字示萬世，想曾摩挲崖蘚蒼。君臣豈不亦一到，父老失記書傳亡。思蓴人歸亂聰勒，衣錦軍起誅宏昌。教士四萬虜吳友，子弟八千從項梁。鋒攢鏑飛沸如湯，冷泉之冷常冰霜。風濤洶地保恬靜，火雲爇天饒清凉。寺門奇石萬鬼鑿，霹靂穿洞龍騰驤。偃如未射李廣虎，突如乍叱初平羊。漫山鉅竹不知數，百圍屹立松杉樟。野猿攫果就人手，山客貿薪充日糧。艷浮凡俗花卉絕，毒螫獰惡蟲豸藏。竺峰飛來夜著翅，桂子墮落秋飄香。覩史陀宮足彷彿，摩羅耶山非渺茫。色究竟界掃蜃氣，給孤獨園堪雁行。遊屐屢破壁疥落，優波度籌千萬强。老樹一株卧磵上，向來未有如許長。有能直上北高塔，一覽弱水窮扶桑。織女機邊拂衫袖，老人星外來帆檣。金碧殿閣鍾魚廊，飽饘燠衲叢蜂房。毗盧遮那明正徧，散脂脩摩森護防。長明燈籠照十方，胸中亦復作是光。纖蠅么蚋不到處，三千大千禪那床。游戲伽陀祇夜章，豈無一人駱賓王。摩訶師子今僧王，一奮迅失千狐狼。
慈顔才一識，近獲拜書樓。忽化金棺火，應添石室籌。鄉鄰傳閫範，弔祭盡儒流。令子今和靖，詩名甲此州。
日日樓頭柳色濃，年年爲客負春風。鶑花時節兵還動，詩酒生涯老更窮。逆料未來猶有幾，懸知所過即成空。故鄉寒食澆松處，亦想兒曹念乃翁。
枯樹重看發刺桐，似聞陌上已殘紅。多端世故干戈後，大好春光老病中。萬戶獨難侯李廣，兩生寧肯聖孫通。畫樓著燕朱簾捲，別有冥冥物外鴻。
春天晴更好，無奈惡情懷。馬死鞍空在，花開酒欠佳。鄰醫賒藥餌，侍婢典簪釵。倚杖吟還喜，新分孔墓楷。
太湖之岸環□縣，君所佐縣爲最雄。其民無不挾利刃，往往殺人白晝中。荻浦鹽丁更獰惡，輕舠出沒洪濤風。邇來清霜凍天地，一掃蚊虻銷昏雺。承平難治亂後易，況今官制權任同。監尹丞簿設四職，圜坐决事皆宰公。三可一否或二否，掀案擲硯紛相攻。北人欺南恃氣力，但亦頗畏明與聰。君才如此彼定服，豈敢專輒關節通。弊根安在在俸薄，所至貪吏如蝗螽。上征下取至民極，何異大蟲食小蟲。百姓把盞長官受，餼牲器幣廄宇充。自古書傳未之見，具人眉目心貙熊。甚至唯恐盜不作，誣謂叛逆興兵戎。村落讎殺小鬬鬩，一室作過千室空。君昔茌平鳶肩翁，斗酒濯足游新豐。略與常何草封事，便應入侍丹墀楓。昌黎調笑崔藍田，哦二松間何匆匆。敕君就此豈不屈，徑欲一往甦疲癃。僚友二三戶七萬，照以胸次百鍊銅。升堂熙怡一署字，鼓舞父老歌兒童。書畫船過水晶宮，楊柳正綠花正紅，且爲老夫寄詩筒。
誰實柄咸淳，無君欲不臣。舉朝皆諂子，此老獨全人。去國獒頻嗾，居村虎自馴。傷心諸狎客，容易竟亡陳。
公田怨已盈，關幣出尤輕。稍欲輸忠款，初非賣直聲。二千垂郡祿，五百存臺評。舊日朝天路，端門野草生。
蹈海沈江合比蹤，子陽蛙坎可能容。自聞門外韓擒虎，豈乏雲間陸士龍。信矣百年誰不死，哀哉三子亦相從。爛爲井底泥無恨，肯顧區區馬鬣封。
倚樓閒看雨，已下又重登。困入春深劇，愁逢日暮增。家書聞子病，時事說兵興。流汗才揮扇，風寒忽似冰。
典盡寒衣未覺貧，獨留破硯伴頑身。不堪苦雨思晴日，肯爲殘花怨晚春。驅逐憂愁如有道，脫逃老死可無人。懸知興壞皆常理，且喜朱櫻又食新。
未極皮毛落，端難頰舌傳。夔音諧柷敔，岐脈按鉤弦。舉目常如見，關心或不眠。江湖無正色，齲齒亦嫣然。
時時屈指春餘幾，日日攢眉雨不晴。邂逅三年爲此客，蹉跎一事竟何成。牡丹花過勞鄉夢，石首魚來聽市聲。自古忍窮盡豪傑，囊無挑藥未須驚。
晝夜雨不止，旬餘復旬餘。垢衣裹弊絮，念已朱夏初。逆旅何可處，出門但泥塗。屬時乏美酒，積悶無由除。翻閲故篋中，偶得黄帝書。維昔世未季，曰土牧田駒。五運今未測，飄驟將焉如。大谷十二俞，孰砭斯民瘉。
真人古不死，變形能登天。聖人乃其亞，在宥亦長年。堯舜壽踰百，猶若腒臘然。後世妄庸子，多慾求神仙。
煌煌金蘭室，歷歷玉版文。伏羲之所爲，傳逮軒轅君。妙測天人際，豈徒針藥云。予實有左癖，此豈非三墳。
素問雖醫書，讀之患不精。大可用人國，小亦可用兵。行所勝不勝，逆從决死生。勿待陰陽間，關格不相營。
反治非反治，繆刺豈繆刺。不同將無同，不異所以異。寒熱故殊途，左右肯易位。聖賢善用權，初不失經意。
窶人冒殺氣，感寒多兩傷。貴者不其然，所患由高粱。美石能發瘨，芳草能發狂。喜怒不中節，邂逅身亦亡。
方隅各有四，明堂朝八風。聖人以治世，不受外邪攻。方士祠太一，貴神分九宮。禍福初不驗，徒用欺盲聾。
病人有穀氣，面黄無不瘳。黄不欲太明，如縞裹栝樓。相工摭緒餘，喜色占眉頭。得非許負術，亦從岐伯求。
故貴或脫勢，封君有敗傷。良醫所不治，其人神已亡。秦漢以至今，此事紛披猖。失侯可種瓜，奈何失國王。
凡火以水沃，無不立銷滅。龍火行雨中，沃水乃愈烈。甚者則從之，不以寒治熱。後主先所因，神聖有祕訣。
三陰與三陽，應天之六氣。五行加相火，於地分六位。羲畫箕子疇，恐亦出此意。漢儒災異學，可擇但勿泥。
用針取工巧，用藥稱聖神。伯高不盡言，極藝未易臻。針法今鮮傳，甚於藥殺人。與落庸醫手，寡欲全其身。
三品別貴賤，四制定奇偶。主病則用之，上藥或弗取。得士寒畯可，量才世胄否。豕苓雞壅言，吾亦聞莊叟。
微禽移木石，欲以塞東洋。賦壽何能遠，銜冤未始忘。起脾訛越婢，澎浪轉彭郎。輕改刑天字，於文恐未詳。
窗眼蠨蛸粟許微，早能結網伺蟲飛。都來口腹容多少，狼虎操心伏殺機。
曩讀登科記，高標我已驚。名如程子字，字是後山名。可但於詩妙，終當以道鳴。將無嫌落殖，亦許定交盟。
爽氣橫空闊，清談絕輩流。嘶驄能枉顧，漫刺肯輕投。敢謂官無冷，其如學更優。榮途未須捷，恐隔舊交遊。
以棟梁成厦屋，萬牛不足。以耒耜命巾車，一牛有餘。畫師幻此沮洳澤，若牯㹀犢輩且百。太平村落豐年秋，只欠耳邊聞晚笛。老身元是牧牛兒，憑誰寫作劉凝之。
略無一點南來風，日日褰裳泥雨中。端午到家復失約，良辰闕酒非真窮。世情故宜俗眼白，時事不改戎葵紅。三年爲客可歸矣，亦念兒曹思乃翁。
千世謀生百念捐，窮空肯復受人憐。九還未悟長生訣，七袠初開本命年。寡慾自來甘淡薄，忘機時或放狂顛。歸舟已辦齎糧絕，猶欲經營買鶴錢。
山路訪僧規已定，曉樓聞雨事還非。今年生日無人識，幾度兒曹望我歸。清茗半甌浮雪乳，古香一劑炷烟霏。割牲釃酒貧難辦，只待天晴浣虱衣。
先君俊譽早飈馳，晚落蠻陬禍事奇。六十年前生子日，三千里外憶親時。霍光擅漢人皆恐，侯景歸梁國欲危。埋骨瘴烟抱冤憤，蓬萊水淺定前知。
杯酒誰歟可共揮，殘年心事轉多違。頗聞銅柱征蠻急，孰念葵丘遏糴非。典質衣裳今已盡，留連舟楫可無歸。故園堪共吾兒灌，政恐淫霖歲亦饑。
卷舒來卷徹初終，物象惟君指呼中。夜鶴一聲醒閴寂，晚霞千變繪虛空。市朝往事驚陽燄，林壑幽居勝閬風。如許高流吾未識，半生湖海浪萍蓬。
客心何日渡桑乾，瑣瑣良難雨更難。途潦家家踰戶限，簷聲夜夜過更闌。歸舟屢阻千灘漲，暑簟頻驚五月寒。會許燈花報晴信，書帷新照玉蟲丹。
泥污后土踰月餘，四月雨至五月初。七日七夜復不止，錢王舊城市無米。城中之民不饑死，亦恐城外盜賊起。東鄰高樓吹玉笙，前呵大馬方橫行。委巷比門絕朝飯，酒壚日征七百萬。
空階日夜梅霖滴，滴碎人心未肯休。山郡城沉遥可駭，水鄉田沒更勝憂。民饑盜起關時事，米盡薪殫滯客樓。燕玉誰家政微醉，倚欄撩鬢插紅榴。
七晝夜雨可已否，五更屋角萬馬走。擊碎屋瓦如拳然，三橋街中人乘船。五斗陳米已萬錢，糴且無之矧借旃。一簷十蛛不成網，億萬萬喙饑可想。乘夜飛蟲蚊愈多，蘇湖秀州秧奈何。
龍至六爻爲亢龍，三三爲九其數窮。三日爲霖今九日，便晴田事亦無及。全吳富庶推第一，誰信杭州無米糴。鄰翁耳語某所有，夜持布囊分一斗。老夫但笑不敢嗔，堯九年水無饑民。
憶昔壬午杭火時，焚戶四萬七千奇。焮死暍死橫道路，所幸米平民不饑。火災而止猶自可，大雨水災甚於火。海化桑田田復海，龍妬倮蟲規作醢。定嗔網罟欲取償，稍借人充魚鱉餒。
良苗所至已沈沒，寄語雲師盍少休。暮境豈堪逢歲惡，腐儒可但爲身憂。敗牆蛇出頻穿戶，濕柱蝸升欲上樓。擬問鄰酤破岑寂，督郵聞說酢如榴。
除布何飄驟，僨亡足敗傷。寧歌紫芝曲，自老白雲鄉。兵息潢池弄，書全屋壁藏。銘碑端不愧，今代蔡中郎。
兒子與門生，東籬憶送迎。吾雖愧光祿，獨幸識淵明。愛酒終成疾，工詩早得名。晁家雞肋集，已足繼新城。
異日煙霄夢，終身水竹居。早交天下士，盡讀世間書。漢祚金刀末，江流玉樹餘。興亡較功罪，元不涉樵漁。
瞬息凉炎代謝頻，沉冥自養靜中身。讀書快意如抓癢，得句言懷當寫真。幸不與聞當世事，可須常作半途人。忽思秦漢干戈際，商嶺猶堪避戰塵。
與世相違已背馳，樽前各舉近吟詩。一官屢厄黄楊閏，萬卷難充畫餠饑。浪說炎蒸今可畏，懸知摇落即堪悲。山潜澗蟄吾當去，自有髯侯奮迅時。
農田插秧秧綠時，稻中有稗農未知。稻苗欲秀稗先出，拔稗飼牛唯恐遲。今年浙西田沒水，却向浙東糴稗子。一斗稗子價幾何，已直去年三斗米。天災使然贋勝真，焉得世間無稗人。
此身閒一日，足使百憂忘。城外天能大，山中地許凉。喧呼經妓舫，寂靜憶僧房。薄暮歸窮巷，誰家正絕糧。
斗杓忽又指西樓，我獨何爲此滯留。多事心情人轉老，荒城風雨夜爭秋。一蓑屢費漁樵夢，杯酒難湔宇宙愁。好趁微凉便歸去，豆花籬落荻花洲。
亂蛬號蟬孰賞音，汝吟豈似我能吟。風聲雨氣凉秋夜，世故時情病客心。爛醉無求甘老死，菊花有約合山林。一庵異日歸何處，萬疊寒雲未覺深。
病恐醫難謝，貧驚糴愈昂。未甘頻餌藥，只欲暫休糧。暑殆無凉處，饑容有熟鄉。歸歟謀藿食，不敢畏秋陽。
久閒仍久客，焉敢罪奴僮。竈下橫蛇蛻，門前積馬通。分衣猶惡敝，徹饌即聞空。兒子扶行好，秋溪望乃翁。
舊觀繁華絕，餘風巧僞滋。人窮何不至，俗薄故堪嗤。敝帚猶艱借，勞薪自暗炊。扶摇九萬里，遥謝庶風雌。
彼姝復此粲，人面外堪看。鸚鵡雖能語，芙蓉豈耐寒。舌甜元可畏，背毀更多端。昵昵徒爲耳，雲龍許控摶。
吟窗委巷間，四顧盡塵闤。屋角纔孤樹，樓西僅遠山。羣饑烏謾噪，高舉鵠容攀。夜靜看星斗，秋風喜漸還。
年饑身復病，食盡藥無良。此老何其窘，於詩自不妨。暑窗從紙破，晴井放繩長。稍覺愁眉展，初秋夜欲凉。
運啟奎占瑞，途殫彗告危。晚生違盛際，後死值衰期。何啻三歸備，寧虞九鼎移。焉知專夜妾，竟孕別人兒。
西湖西畔路，死魅復游魂。早作千年調，能容一尺渾。國刑修己怨，王爵報私恩。縱許留遺孽，終無令子孫。
升沉元有命，不在巧謀身。政使魁廷彥，兼能位諫臣。一時儕惡黨，百世號憸人。所得都能幾，風花瞬息春。
浩浩觀今古，憧憧角利名。學如未聞道，死似不曾生。瑣碎禽蟲語，芳鮮草樹榮。過時隨變滅，歷代幾公卿。
身心喜自如，賁趾出無車。官職休停後，田園廢蕩餘。寧從若敖餒，不奉子公書。折檻今煙草，朱雲氣未舒。
昔有大丈夫，萬里事遠游。遠游何所極，飄若孤雲浮。歐冶淬利劍，造父翼華輈。東睇薄瀛島，西顧羞崑丘。長嘯首陽巔，悲歌湘水流。九疑叫虞帝，三川哀宗周。世人不之識，問之將焉求。曰有吊古意，聊以消幽憂。之子方盛年，菽水亦易謀。朅從浙河濱，言邁淮壖州。兒女競執摻，親朋相謠謳。鴻鵠眇四海，顧此焉足愁。已矣勿復道，勗哉企前脩。
直內苦吟今賈孟，自然近作欲韋陶。曩時場屋猶無恙，前輩科名許獨高。詩句孰能傳海內，官銜僅足詫兒曹。雁門太守何爲者，爲道深衣勝紫袍。
山中之樂兮樂可忘饑，飲有菊水兮茹有芝。辟穀孔易兮何澇何旱，漱嚥沆瀣兮曷其耘菑。野粟稔兮釀酒，醉而歌兮樵者和之。分半桃食未既兮，爛彼斧柯於局棋。憫鬨市之遏糴兮，形或鵠而腸龜。誰獨有此山中兮，我將焉追。送子于歸兮，聊聲我詩。
山中之樂兮樂可忘憂，草木春青兮黄爲秋。雲出雲還兮人世晴雨，寒拾槲葉兮以襦以裘。顧獨影兮無愧意，行小倦兮蔭樾以休。天四壁以爲家兮，戶無可閉其奚偷。何兩角之有國兮，戰塵紅而血流。誰獨有此山中兮，我將焉求。送子于行兮，聊賡我謳。
山中之樂兮樂可忘老，匪鹽匪酪兮養梨棗。曾高雲仍兮動閲數世，手樹成棟兮鬢猶未槁。一屈肘兮代謝，一寤寐兮諫夷歌皓。耿客星猶在天兮，鄗壇洛廟餘烟草。將相豈不鼎貴兮，曾腰領其未保。子獨有此山中兮，作室已考。去不我顧兮，我將焉討。
逆旅朝難夕，更生暑忽凉。自能捐嗜欲，足可看奔忙。即恐來鴻雁，翻成畏雪霜。去年幾人健，同與嗅秋香。
徒步無車馬，頹然一禿翁。早班朝士底，還雜市人中。所向都非舊，焉能獨不窮。否臧元自在，芳穢未俱空。
聞說尚書至，歡聲沸道傍。饑民應復飽，暑氣頓成凉。此老今能幾，吾徒尚有望。略容對談麈，小緩理歸航。
湖濱文字飲，一別五年餘。未死須重見，將詩屢當書。事元無可說，意自不能疏。近日知來信，頑軀百病除。
所至無嚬蹙，當今亦鮮哉。名譽非易致，悅服有從來。漢令更泉幣，吳儂告水災。忽聞自天下，何策可春回。
湖海襟期落，山林骨相寒。自慚知道晚，未覺忍窮難。缺米臨炊糴，逢花就擔看。尚能中酒聖，肯諱作詩酸。
於世已無求，公來特少留。相期一會面，動隔幾年秋。鼎貴曾何樂，常饑亦不憂。端能專鳳沼，未必勝漁舟。
月近參旗欲下弦，倚樓半夜獨看天。故園入夢將千日，朝服離身已七年。洶洶火驚何不去，嗸嗸糴貴更堪憐。漢庭使者求民瘼，汲黯應須識後先。
西風迎面晚凉新，略展青銅正幅巾。獨倚闌干偶無事，閒看樓下奕棋人。
樓頭獨立到昏鴉，盡日絲空小雨斜。何補乾坤浪生死，青青無數瓦松花。
有路今平坦，無心復怪奇。盡嘗艱苦後，始到老成時。細讀驚前誤，精思决舊疑。端能吾事了，可用此曹知。
吾生遽如此，六十一衰翁。功過差相掩，時幾大不同。冥冥終日雨，忽忽半秋風。食盡囊無物，今年始是窮。
樓西落照炫新晴，簷雨猶餘點滴聲。信手取書開數葉，秋凉初喜夜燈明。
買菱沽酒意欣然，中輟留爲斗糴錢。委巷屐聲駢雨後，破窗燈影颭風前。在家兒女應饑瘦，久客衣裳盡穴穿。忽憶厄陳如孔聖，感麟猶過從心年。
平生湖海氣，歲晚可誰鄰。朋友非難得，情懷未必真。孤燈昏夜目，破衲冷秋身。明日天晴否，過從僅此人。
形泰神勞極，心非貌敬多。甘從道左避，肯羨馬前呵。雪屋聽兒讀，花房顧妾歌。同聲不同調，末後看如何。
太白尚不識，洪崖焉肯來。一蹇五獠奴，姦人之所爲。得非成方遂，獨無雋不疑。至今好仙者，猶爲圖畫欺。
寺門不須入，林磵瑩清襟。老樹幾前代，冷泉如我心。縋蘿猿接果，龕石佛添金。別有真天趣，月寒秋夜深。
湖山一笑乾坤破，欺孤弱寡成遷播。不念六宮將北行，太師雙擁嬋娟卧。甬東香艷到漳南，爭看並蒂芙蓉過。天兵及頸幸全屍，想見駢肩淚珠墮。木綿花下痛猶新，已向誰家踏舞茵。長頭未及死肉冷，折齒遽專妝面春。赤城戰場夜避火，萬里又隨燕塞塵。肉食酪漿更苟活，不慚金谷墜樓人。萬戶郎君遄卒死，却自金臺還故里。嗟爾薄命兩佳人，三爲人妾亦可已。巧畫蛾眉拙針線，空自纖纖長十指。後堂執樂換小名，更事少年貴公子。憶昔軍中入相時，潜搜密邏漁妖姬。民間妻女凜不保，何啻如花三五枝。曲江近前少陵恐，今日總孕他人兒。賤獲淫婢何所知，但爲權臣深惜之。
全吳稱富庶，一水忽蕭條。稍辱君公察，焉容盜賊驕。浦荒櫜物謝，田落介蟲饒。見說塘西路，人家總被燒。
□蔑絲毫暑，何庸一再霖。秋陰酸病骨，夜滴碎歸心。劇盜應旁睨，餘田或盡沉。無燈黑如漆，臆度近更深。
塗潦訪遠客，未免褰我裳。同行二三子，先後相扶將。達官肯忘勢，鱗次升高堂。具言大雨水，民饑糴估昂。西成已無望，顔色俱惻愴。斗升棄孩穉，此事真可傷。今年劣足支，所慮明年荒。肉食念溝瘠，豈無籌策良。有司執所見，猾吏尤不臧。老夫頗涉歷，意欲輸毫芒。竊虞水投石，徒用熱中腸。不如歸去來，滌悶尋杯觴。平生濟物心，已施不復張。尚於朋友間，未減詩酒狂。華屋舊公孫，燕室書畫香。娛琴適情性，悟棋知興亡。萬事不掛口，逍遥參蒙莊。繆忝相如右，終慚思曠傍。淫霖苦未已，積陰翳秋陽。時艱近至此，盜賊將披猖。一醉豈易得，悲歌成短章。邂逅即分首，相思雲樹長。
八月十五夜賞月，樓臺絲管沸金穴。百萬珠簾捲嫩凉，茉莉花闌木犀發。八月十八日觀潮，幕帟粉黛迎蘭橈。雪山沃天雷動地，出沒紅旗爭錦標。此是錢塘舊風俗，驕貴小兒生華屋。四時有春無秋風，常知歌笑不識哭。一年不似一年秋，漸衰漸老成白頭。去年之秋尚云樂，今年之秋何其愁。中戶田租三萬石，水潦不容收一粒。况從兵亂窘避地，白璧黄金俱喪失。前朝後市舊富人，半作道傍藍縷身。委巷小民或絕食，粥賣伉儷捐僮侲。一切時節不復講，履長賀歲猶鹵莽。淫雨連旬未必晴，潮何人觀月誰賞。月缺月圓宵復宵，潮落潮生朝又朝。事與承平不異處，唯有南來秋雁飄。
去年有酒苦無月，今年有月却無酒。睦齋杭邸兩中秋，依□懷人夜搔首。有酒無月猶自可，有月無酒愁殺我。餘生歸老紫陽山，無酒無月俱等閒。
春閏秋寒早，人窮物議多。孰非愁裏老，聊且醉時歌。輕捷矜乘跨，張皇侈殿呵。老夫自高卧，風雨夢漁蓑。
積金至充棟，量珠動論斗。甚者愛玩具，日夕不離手。匪德身不保，徒爲他人守。吾嘗蓄萬書，田亦殖數畝。一旦忽破散，此事悟已久。醉卧一衾外，餘皆非我有。無錢不必憂，有錢即沽酒。
去年所見人，今年忽無之。何况六十年，追憶童兒時。三皇及五帝，安在堯與羲。謂古有不死，學仙真愚癡。崇高易深拱，喪亂難前知。氣力儻可恃，不歌陰陵騅。吾手幸未廢，杯來何不持。
有興云不亡，謂晝無夜時。達人悟茲理，何用浪自悲。姬周過八百，再傳嬴秦萎。彭殤共一盡，脩短何議爲。屋角鴨脚樹，開戶閒觀之。昨者見生葉，丹實今離離。老夫欲不飲，奈何霜鬢催。
竊評先民詩，尚復有長短。後進與茲事，我意終不滿。語言豈不工，良欠旨意遠。音節混淫哇，氣習泥季晚。顧於五柳公，獨左爲劉袒。異哉晉宋間，有此昭華管。日以酒酹之，一□或百返。
淵明年十九，謝公破苻堅。此時尚可爲，未及出仕年。太傅一丘志，永言負東山。道子國寶輩，日趣晉祚遷。參軍與百里，黽勉一紀間。典午竟已矣，於茲遂歸田。至今會心人，仰高醉中言。
踰燕涉漠將十霜，西風滿眼榆林黄。時逢北客話圍場，鞍馬意氣猶揚揚。駱駝紅乳蒲萄酒，袒割一醉千百觴。君今病痁卧南方，掉頭不顧尚書郎。紫陽山人餓欲死，江湖一壑秋田傷。哀歌相和意慘愴，夜視宇宙何茫茫。
斯人晚始識，浪走天下半。既將戟爲髯，更用田作面。大材異拱把，勁翮謝籠絆。去年主糟丘，稍厭盆盎亂。忸怩較毫釐，踴躍凌汗漫。今年竈産蛙，田里足咨怨。民窮如受圍，合遣老將援。醫王殊不靈，瘧鬼未即竄。卧念爲魚者，厄運孰與逭。羸馬僅芻秣，稚子且葵莧。大似周南留，寧有東平戀。或報御史除，摇首亦弗願。點勘篆籀古，掇拾簡編斷。秋雨吟齋燈，夜月鄰砧練。一醉洗抑鬰，豈無愛酒伴。蠖屈未可欺，鵬摶詎能算。
瘦面皴肌暗自捫，薪殫粲盡復空樽。浪言官至同三品，且喜家生第四孫。孰謂將軍騅不逝，其如處士菊猶存。忍窮守道吾心定，胙土專城莫更論。
投老深知萬事難，骨骸熬暑又煎寒。暗量已覺窮無敵，退省猶須强自寬。稚子能吟青玉案，異人初付紫金丹。先生歸去山中好，剩有閒雲許細看。
高樹號風始欲丹，秋晴詩老試憑欄。食貧破硯驚猶在，身瘦寒衣覺漸寬。家裏兒孫音問好，客中僮僕使令難。雪前霜後歸吾圃，瘦菊疏梅儘耐看。
破窗枯葉共秋聲，寒近貧人共喜晴。守道故知終有命，感時焉得便無情。今年浙右全傷水，何日天涯盡寢兵。聞道街頭賣黄雀，且須沽酒作南烹。
與客觀棋日又晡，佯狂落魄老江湖。未妨行事諸兒笑，敢謂知心舉世無。幣竭併將空橐售，衾寒兼著破氈鋪。還家爛醉東籬菊，猶有兒能爲我酤。
七載休官學老農，間關垂死脫兵鋒。折腰早覺身難屈，饒舌懸知世不容。已幸櫟陽歸舊質，可能稷嗣冀新封。時清猶作茹芝老，杜叟斯言我願從。
紅塵回首即蓬萊，辛苦龍門枉曝鰓。道與時行誰不願，心爲形役自堪哀。閒觀劉項臨棋局，笑挹羲農入酒杯。欲乞長年仗青鳥，三危天遠肯重來。
憶昔西湖北，閑尋隠士廬。水濱維舴艋，屋角認棕櫚。紅出仙人酒，黄披老氏書。寫真元有約，隔歲定何如。
再見湖東岸，遷居傍廢城。鷺群窺釣石，荷氣馥棋枰。歉歲難羈旅，泥途厭步行。幽懷徯清話，豈不向君傾。
四體非槁木，焉得常無爲。下士蔑軌則，德人慎容儀。屈伸一時間，良復關安危。舉手一不當，尚難令童兒。橫目愚而神，豈可易指撝。造次肆褻慢，合沓來輕欺。臂且有所使，銜袖未出時。恂恂君子心，於此先有思。脫若役吾僕，未容盛氣施。剛桀世詎乏，受侮寧無辭。畫一發狗縱，厥規曹也隨。年老益畏謹，請苑猶召疑。捉麈授生徒，秉鉞行軍師。一如執玉恭，庶幾無悔追。
乃翁辛苦註周易，曾夢神人談太極。清泉煮蔬啖糲飯，醯鹽醤薑俱不食。迎霜獵獵緼袍青，映日蕭蕭頷鬚白。自云今代王輔嗣，憔悴形容人不識。有子有子狂非狂，其名復亨字雷陽。十五早學張道陵，二十已成費長房。篆符呪水逐鬼物，朝遊燕齊暮衡湘。信奇喜異世不少，指空說無饒衣糧。讀古人書識道理，定復在陳饑欲死。不如沈家跨竈郎，恍兮惚兮行怪詭。村驚郭駭爭贈詩，我亦徇俗書此紙。萬事宜假不宜真，往往神仙亦如此。
絳帳飄然適海涯，月明任意揀南枝。腹中書不煩行李，牀上琴堪當侍兒。馬隊定無元亮句，草堂寧有稚珪移。他年會作安劉事，且向深山茹紫芝。
炎凉飄忽嘆如流，久客仍逢歲不秋。高處未應堪著眼，悶中惟可獨搔頭。市酤太惡難霑醉，晴色良佳竟倦遊。戲馬龍山總灰滅，兒曹焉悟此身浮。
市聲巷語哭還歌，客舍喧啾奈汝何。才出城闉愁眼豁，適逢秋霽病身和。力行古道於時背，心感皇天所相多。鴻雁稻粱焉用足，政須寥廓謝虞羅。
草草供行役，奇奇就苦吟。飯遲緣共竈，舟窄僅容衾。稍冷天須霽，將明夜已深。江湖四十載，空負一生心。
算橘租菱小市譁，堰頭橋尾約千家。人家已盡無人處，時見芙蓉一岸花。
枯柳無風影不摇，敗牆頹屋意蕭蕭。忽然喚醒承平夢，猶有紅欄夾畫橋。
麥田下種稻田乾，秋盡江南亦未寒。水凈風微船牽慢，蓴花蕰草盡堪看。
北來南去雁還飛，四十年間萬事非。惟有航船歌不改，夜深老淚欲霑衣。
莫笑船家生事微，新紅米飯綠蓑衣。一聲欸和一聲乃，誰識人間有是非。
家住斜塘大戶邊，時荒米貴欠他錢。從此駕船歸不得，無錢且駕小航船。
四千五百魏塘船，結拆船牙解半千。一千修柁貫三米，三日盤纏無一錢。
十千債要廿千償，債主仍須數倍强。定是還家被官縛，且將貫百寄妻孃。
南到杭州北楚州，三江八堰水通流。牽板船篙爲飯碗，不能辛苦把鋤頭。
雇載錢輕載不輕，阿郎拽牽阿奴撐。五千斤蠟三千漆，寧馨時年欲夜行。
賭錢輸了阿儂哥，黄草單衫破孔多。相趁縮砂紅豆客，霜風九月上淮河。
船頭船尾唱歌聲，蘇秀湖杭總弟兄。喝攏喝開不相照，阿牛賊狗便無情。
船行三五日，不得不思家。索米開橋柵，徵錢運堰車。於官何所補，爲客自堪嗟。况復饑荒後，群偷沸似麻。
海邑疏囚昔此過，鳴榔未了又漁歌。重來野色秋如許，似覺人家舊更多。晴日茅簷橫曬布，水田竹架倒扦禾。吳儂苟且度饑歲，焉得官廉吏不苛。
水鄉熟處未全饑，舟楫安行盜亦稀。乘興聊爲三日客，魏塘酒賤蟹螯肥。
魏塘酒賤蟹螯肥，久要人情忍重違。呼妓訪僧俱不必，醉三晝夜可言歸。
較似蘇湖郡，無山四渺然。近城先見塔，出戶即乘船。曉澤升紅日，秋光際碧天。稻粱無不足，最憶舊豐年。
岸上頻呼喝，船中劇蕩摇。倒桅將過市，落牽爲逢橋。蟹斷非羲卦，漁榔即舜韶。客愁元歷歷，詩思亦飄飄。
長安才上堰，風物似微饒。野老能相認，輕船不待招。炊菱開甑熱，秤鯽滿籃跳。偶有樽中物，何爲靳一澆。
我不羨渠乘大馬食肥肉，我不羨渠寢細氈居華屋。富貴兩字輸與渠，奈渠未免一字俗。我有詩腸如月朗三秋，我有酒腸如海吞百瀆。西湖之水足供酒一杯，西湖之山可作詩千幅。羽客寫我醉吟意，雪爲長髯電爲目。豈知天上三台星，焉用人間九州督。仕宦不達坐多言，衰老未死緣寡欲。眉毛及鬚尚如漆，此爲壽相萬事足。莫言不智又無福，寧當忍窮勿受辱。氣豪未減天外鴻，神清差似霜前菊。有人指點問爲誰，云是紫陽方虛谷。欲求我者，南山之南，北山之北。
可食不必駝峰肉，可居不必鴟尾屋。竹籬菜羹人得知，此中有士定不俗。東里先生癯似鶴，閒門不受童蒙瀆。七絃琴外棋一枰，七星冠上巾一幅。忽然一日紫陽虛叟來，暫肯朦朧開睡目。朝聞客子代穰侯，暮見河陽誅汧督。居然鵬鷃自不齊，孰謂熊魚俱所欲。平生此老世人嫉若讎，至此方知夔一足。無心敢徼失馬福，勿用小榮包大辱。富兒貴公百花盡，吾曹冷落如殘菊。君不見老氏故書教我云，守雌守黑爲谿谷。會當訪公更謀一大醉，幕天席地鼾卧無南北。
如池之酒如林肉，不與寒士作厦屋。馬畜彌山金滿堂，此但可以駭愚俗。得時引類上雲霄，失勢舉族填溝瀆。曾不若仇翁方叟兩窮交，相與坦蕩忘邊幅。知我無錢借書令我典，至今市井小兒相指目。嗟今之人我未識，可魯陽虎宋華督。屈心抑志諒未能，及物濟人非不欲。古人胸次一相知，劉文叔忘其腹，嚴子陵忘其足。後之君子莫若自求福，考槃遯肥遠匪辱。檀道濟號爲萬里之長城，何似陶元亮醉卧一籬菊。危途所至太行坂，深坑莫測沃焦谷。我將歸老紫陽山，尚恐烏大夫之馬幣聘溫生洛之南，聘石生洛之北。
我雖無絲無竹亦無肉，猶有杜子美萬卷書，猶有陸士衡三間屋。作詩寧作郊島之寒瘦，終不屑元輕而白俗。文章雜在衆人中，大似濁河橫濟瀆。平生浪費幾吟牋，何啻右軍九萬幅。既嘗注漆園之十九言，又頗擬栗里之四八目。道眼一照百皆妄，未若奴耕婢織躬課督。江湖落魄但欠一歸耳，休官已幸天從欲。子男女七孫四人，有菜共羹吾亦足。過此更徼非妄福，政恐招憂復招辱。宅門夏蔭雙高桐，園徑秋香萬叢菊。於是自歌招隠歌，歌曰鶴怨猿驚兮在空谷。四十餘年萍蓬將七十，又何必越之南燕之北。
初上吳山北，遂過吳山南。茂樹悉剪薙，餘石空巉巖。向來華屋處，十不存二三。忽如入壺天，偶得羽人庵。閲畫有遠意，評詩無俗談。背湖萬松嶺，面江三茅觀。人煙向如織，今者篁竹半。獵士捕乳虎，伏弩行者斷。野獸出城市，白晝無忌憚。昨僅獲其一，此事可三嘆。誰家有幽居，下瞰煙雲洲。西極夕陽外，東窮滄海頭。一覽不欲盡，翠樹蓄其樓。主人雅好事，置酒更獻酬。禹穴渺何許，指視令人愁。酒中泛酥椒，酒味彌芳烈。菓蔬無不佳，霜螯風味絕。卜夜意未闌，醉歸步微月。人生了一日，世故劇瑣屑。窮達不足云，興亡詎須說。
南來藉藉已聲先，遥挹清揚意謂然。果見新詩金擲地，始知餘子管窺天。三書光範門前拜，一斗長安市上眠。舊日猖狂俱已矣，輸君衡鑑政高懸。
至潔不見取，此責自有人。縶維幸不及，遯野醉自珍。上下不相求，於中歌者頻。歌者誠愛賢，賢者亦愛身。
萬卷芸香擁燕居，客來談論洶淮湖。精言琴律根前輩，朗誦詩篇壓老夫。胥謂買鄰遷爽塏，祇應負郭欠膏腴。真能隠處非難事，恐有天邊尺一呼。
堂上琴書間鼎彝，簷前金鯽映冰池。園林花木初容見，家世衣冠便可知。熟識二難俱好事，偶來兩客各能詩。一時觸目多佳思，爛醉如泥竟未奇。
何處消除半日閒，看朱成碧夜扶還。定知此意風塵表，能致吾曹水竹間。孝友門闌佳子弟，承平人物舊湖山。飲多過量成詩緩，酒醒思之亦厚顔。
萬宇橫陳碧瓦齊，濃嵐淡靄總詩題。隔江煙樹窗中細，過海風檣檻外低。琴僅可絃星半缺，壁應欲畫雪新泥。南華卧讀兩三卷，猶喜晴簷日未西。
凉窗暑却扇，燠閤寒謝裘。主人一不凡，永無俗客遊。地高山使然，十倍百尺樓。人品似更高，不識王公侯。是中即洞天，何所復崑丘。靈府能自超，玄關元不幽。染腴匪道味，涉累非仙流。寂靜保此室，毫髪不外求。有書亦時讀，一日踰千秋。
行山稍已倦，徑作坦腹卧。茗至即仰啜，即復起端坐。拓窗眼豁然，如見天宇大。金碧何太麗，玉雪不受涴。向來宴豢人，魂兮復誰些。積沙東西移，怒潮日夜簸。煙表越樹細，雲端海鵲過。人生僅如尺，倏忽分寸挫。萬古一悲歌，悲歌孰予和。
天地元知一指齊，樗庵小小架榱題。故應懶散身常健，孰謂昂藏意未低。神氣自調丹鼎火，仙班不藉紫芝泥。落成此老來酣飲，酬爵端容據席西。
閒愁不斷連天遠，濁醪快似并州剪。興亡得喪橫胸中，冰消雪釋春風轉。我本不學抱朴翁，何脩致此丹砂容。服食呼吸能還童，不如但飲瑠璃鍾。寶蓮山南屢簪聚，醉鄉不省歸來處。東鄰西舍姓名誰，但記門前大樗樹。
我家黄山百里遠，兩峰插天翠如剪。歸心久落故溪雲，柁轉不由船不轉。采茶斸藥呼鄰翁，藉草地寬何不容。挾兔園冊教兒童，菜飽無異祿萬鍾。底須太史占星聚，世人尋覓無知處。海內故人脫相思，江東渭北空雲樹。
儒冠誰使著，何至動言貧。此事須吾黨，相期到古人。衰顔猶可鏡，短髪僅堪巾。舉世無知者，孤燈夜獨親。
卧思身世事，無夜不更深。脫難泅登岸，逃名影就陰。樽中醉魯酒，弦外自陶琴。詩就誰能賞，徒勞太古吟。
風雲乘變化，微賤忽公孤。內足窮過達，多求智返愚。談鋒椎衍奭，筆陣掃孫吳。時彥當如此，吾歸釣雪鱸。
每憶東甌郡，柑花入夢香。市人無素服，田婦亦紅粧。鱟蟹豐漁戶，犀珠聚䌖商。年登猶足樂，何必殢錢塘。
碧眸冰齒壽眉厖，誰識前朝老雪江。指下七弦今第一，豪端行法更難雙。向來屢獲觀詩卷，恨不相從倒酒缸。深愧後期似圯下，雲間幾度拓吟窗。
六十年前欲冠時，江湖聲價已飈馳。四靈在昔三曾識，八袠于今百可期。多難漸驚前輩盡，老懷那許後人知。何當琴酒燈窗夜，莫說興亡但說詩。
閒客何庸早起忙，高眠懶復問雲祥。宦情不作葭灰動，吟筆寧爭繡線長。逆旅四年逢此節，徒行六日可吾鄉。衝風踏雪須歸去，薺菜肥甜白酒香。
涉險騎危一紀强，四驚陽復寓錢塘。山深黟歙生涯薄，水溢蘇湖歲事荒。暫遣歸寧憐小婢，尚遲絕少撫諸郎。官壺豈似無灰酒，有客携來亦盡觴。
秋來意欲過江東，建子侵尋月已中。晴日久之今雪作，老夫于此豈途窮。未嫌江泌衣生虱，尚許嵇康目送鴻。可怪平生非一事，無勞咄咄漫書空。
憶昔浮蛆醉玉醅，天寒一日飲千杯。危樓擁妓臨晴雪，聯馬呼僧認野梅。豈料暮年紉敗絮，尚容永夜畫殘灰。間關幸脫干戈死，落魄佯狂自可哀。
憶昔凌晨泛雪湖，明天淨地一塵無。略聞倩盼歌金縷，盡聳清揚倒玉壺。屢造廟朝終擯逐，偶登名第自囚拘。即今忍索梅花笑，死徙流離足嘆吁。
憶昔湖天雪最奇，畫船朝出暮歸遲。忍寒賞竹憐高節，踏濕尋梅致好枝。熟醉何嘗知病酒，狂吟所至動成詩。褵褷凍雀今相似，心欲高飛翅已垂。
薪粲常相迫，衾裘本自單。至分驚屢改，去住覺俱難。愁與思妨寐，霜兼雪倍寒。百年誰不盡，一夕獨堪歎。
甚欲常晴日，何堪復暗雲。樹寒禽縮項，雨凍瓦成紋。歸路非嫌濘，行庖豈厭葷。獨能知此意，朝鏡白紛紛。
雨聲更霰雪，昏聽達清晨。自笑能吟客，常爲不寐人。絮寒勤拭涕，簀響懼翻身。苦語知誰會，應堪泣鬼神。
三百年來工五七，追雅媲騷誰第一。獨聞彭城陳正字，向來得法金華伯。終古不朽語言在，以詩教人人不識。善學少陵而不爲，殆如孟子不言易。世人往往談神仙，便欲插翅登青天。邀尋道士學服餌，朝呼暮吸夜煉煎。換骨一語曾未悟，未辦黄庭脩內丹。俗流無骨但有肉，蝦蟆敢競驪龍先。姚合許渾精儷偶，青必對紅花對柳。兒童傚之易不難，形則肖矣神何有。求之雕刻繪畫間，鵠乃類鶩虎勝狗。由陳入黄據杜壇，當知掬水月在手。後生可畏嘗聞之，君友何人師者誰。雙井白門浣花脈，實字用正虛用奇。鬰輪袍曲異箏笛，藐姑射姿無粉脂。梯危磴絕不可近，尚有簡齋橫一枝。
倏忽何庸詰，參差未易齊。樹枯元不死，雪盡竟爲泥。豈謂身纔老，從來意欲西。一窮寧骨立，九殞未頭底。
竟與鰥魚似，無由濁蟻持。百爲元有命，一往復何疑。殘夢終難續，深憂暗自知。鄰雛夜啼急，吾亦憶吾兒。
務得終多懼，圖全敢嘆窮。懶能爭口腹，差覺負兒童。客久叢咨怨，年衰絕變通。雲臺少馮衍，未必盡人雄。
敢着尋常白眼看，壑冰峰雪照人寒。言詩已是登壇將，勸學聊爲祭酒官。士類相推無異論，親顔遥覺有餘歡。即今人物皆公等，豈不憂時意稍寬。
豪釐俗事不留情，詩律崢嶸骨骼清。初僅傳聞心已服，每當展玩眼尤明。笑談足使千軍掃，移斡真能九鼎輕。焉得夜檠對吟影，同聽急雪打窗聲。
歲晚江空野泬寥，衝寒訪我不辭遥。褰裳却馬從泥濺，掬水烹茶待雪消。百戰奚爲蝸左角，一炊未辦米長腰。尋梅端許忘車笠，握手城西遍六橋。
名都十萬戶，擁貂者爲誰。一二達官外，絮纊或無之。南雪壓瘴癘，此事不可遲。寠人既云衆，速霽斯爲宜。天公作惡劇，十日韜晴曦。平地尺未已，塞門湮途岐。少年未更事，駭謂如此奇。危登或深泛，一酣傾百巵。今年老更窮，客爐擁尪羸。稍稍穴窗隙，縮首略一窺。未卜麰麥王，但憫烏鳥饑。大兒寄書來，土凍菜本萎。歸家煮荒薺，一飽亦肉糜。寧當卧袁安，何用訪戴逵。答云有故人，貽我幼婦詞。未妨三十韻，一酬带間詩。
盡洗眼底塵，頓寬胸中憂。此雪端爲誰，奇哉君之遊。平步飛鳥背，長嘯孤峰頭。恍惚閬風苑，嫖姚結鄰樓。了不異天上，培塿視九州。北方當此時，如蝟縮馬牛。南方幸不然，但覺瑞彩浮。晴日一以出，壯觀挽不留。作急著妙句，小費靈府謀。老夫儻可從，亦足祛窮愁。凡骨絕仙分，勝覽輸高流。乃後有佳集，次第或見收。冰解燒痕青，問梅孤山幽。
客囊單乏去途悠，欲詣高人未有由。如許江山明霽雪，與誰詩酒共危樓。忽驚天外來雙鯉，自笑人間寄一鷗。舟滯楫膠肯予相，官河冰解即乘流。
不可不出城，頑軀百無病。不可不出城，老眼亦何凈。第一脫俗塵，最便于野性。第二井不鹹，所至水可飲。第三魚價賤，第四酒味勝。第五無火驚，第六無燈禁。第七航船歌，欸乃亦可聽。爾曹居城中，小屋如敗甑。臭穢之所蒸，面面環厠圊。五更聞喪鼓，骨肉付煙燼。巧僞以爲生，語無一可信。婦女狐媚繁，商賈狙詐競。天下不皆然，杭城爲特甚。我今才出城，七美一朝併。眺望心神清，眠卧魂魄定。空闊水雲間，孰謂雪風勁。寄語城中人，何時免闂穽。不可不出城，所以發茲詠。
今年夏雨水，浙右歲事失。五月客杭城，市民幾不粒。逮乎書雲前，稍稍喜晴色。轉手又不然，一雪二十日。豈止閭巷窮，大半缺衣食。我窮尤自笑，亦嘗二千石。今如故將軍，俗眼不見識。下舟北關埭，泥水何狼籍。離披一破傘，𣕕杌兩敗屐。俗諺雨夾雪，未易得休息。大雪復大雨，造物詎容詰。柁師所見賃，脩廣僅數尺。而我凡五人，卧處殊太窄。初過臯亭山，垂近臨平驛。有酒二三壺，聊以慰僕廝。吁嗟歲云暮，何苦事行役。馬援壯志已，阮籍窮途迫。永夜不復眠，孤篷滴復滴。天地豈不大，一葉寄茲夕。
已雪又復雨，天寒行路難。船中寒尚可，未若堰頭寒。已雨又欲雪，泥深行路迷。岸邊泥尚可，未若堰頭泥。官船買船逾十丈，終日牽攀僅能上。小船不闊五尺者，大船塞之不容下。堰夫慣見甘途汙，軸膠纜斷相號呼。得錢贍家計未愚，不惜身如牛與豬。人生劣可足衣食，何必來此堰頭立。
岸上馬蹄響，縣中更鼓清。篷背雨亦止，意當明旦晴。夢記所泊處，喬木枯崢嶸。天色果開否，浩浩惟風聲。篙師夜先起，船尾燈火明。苦寒未可發，婦爲治餐烹。咀嚼似有味，宿昔餘蔬羹。人世如此耳，役役一飯營。負販規貨利，干祿求榮名。斯人以家浮，止爾了一生。大者據疆土，以國相攻爭。至微若螻蟻，行陣有戰征。我卧思此事，究竟終何成。頑僕懵無知，鼻息如雷鳴。
疇昔留此寺，亦茲臘雪天。天寒了不異，俯仰十一年。是時尚守郡，赴逮趨淮壖。不知坐何事，自省無尤愆。家有屋幾間，亦有數頃田。書生未甚窮，不憂無酒錢。事白夏至秋，然後得南旋。即今身自由，幸已不屬官。客貧一物無，駕此如葉船。四僕色常饑，況望酣與羶。家人九霄外，何由致橐饘。豈不亦念我，逢麴流饞涎。我非不欲仕，危途畏隮顛。勢雖已窘迫，心終無憂煎。新歲六十二，白髪被兩肩。尚堪屈此膝，跪起貴要前。訪舊非得已，誰當佐腰纏。尅日可以歸，小俟春牛鞭。
大寒豈可無杯酒，欲致多多恨未能。楮幣破慳捐一券，瓦壺絕少約三升。村沽太薄全如水，凍面微溫尚带冰。爨僕篙工莫相訝，向來曾有肉如陵。
行舟觀岸樹，意若有不足。豈惟檉柳楊，亦頗間篁竹。猥瑣匪大材，誰謂真不曲。北風稍向南，南風稍向北。弱質不自由，隨風作反覆。我家有喬松，似是千秋木。下無藤蘿纏，上無禽鳥宿。清陰蔭百畝，毅然立于獨。八風吹不動，矧肯變寒燠。是可託吾廬，隠居于此卜。焉能江湖間，浪與此輩逐。
鐵陣突萬人，覂駕行九軌。聖門稱其德，成功亦云偉。嗟爾驛騎者，售身墮泥滓。朝才南一程，夕又北百里。鞭走不暫停，脊背作瘡痏。爾生既無知，爾死然後已。鹽車未爲甚，敝帷無復擬。惟人役萬物，致用斯爲美。用之失其所，益此即損彼。服牛利播種，鑽龜卜休徵。牛龜何不幸，爲人謀何矣。釋氏欲無生，厥意殆見此。奈何說輪迴，眩俗滋譎詭。人畜互相爲，萬萬無此理。皮毛受困苦，王侯享華侈。謂皆前世事，夙業之所使。我獨謂天性，豈各私一己。生囿形骸間，死散虛空裏。性同質不同，竄易烏有是。愛人而愛物，人當近仁耳。使其一不愛，何惜一馬死。我賦驛馬篇，哀歌有深旨。
窮旅寬愁思，嚴寒作淡晴。終須開日色，何可欠風聲。地白猶含凍，天青漸放明。吳門稍和暖，應有故人迎。
天若不産綿，世多凍死民。世若不釀酒，亦復愁殺人。凍面無人色，泊舟下塘側。綿衣既云薄，酒亦何可得。妙絕少陵句，舟重欲無聞。袖手復縮脚，意終思一醺。試一問篙工，酒自此間有。奈何泥滑滑，寸步未易取。不恨衣綿少，但愁無酒錢。能將錢致酒，即似衣添綿。忍凍至于此，猶喜肆嘲弄。此雪遂大作，不凍復誰凍。
春風元在眼，雪定不難消。凍杞垂紅子，晴麰動綠苗。行人相叫喚，旅雁忽驚飄。古柱鎸年號，承平舊石橋。
似覺晴光稍不同，天成奇句與衰翁。雪滋死草芽先綠，冰浴新鵝掌倍紅。荏苒客途驚歲暮，凄凉家事憶江東。小長橋畔誰知許，一棹孤舟萬籟風。
平生不信有昇天，今日臨風似欲仙。海內百年詩客眼，雪中一葉太湖船。綿綿草樹漁汀遠，續續茅茨野屋偏。定是丹青不能畫，一澆殊欠酒如泉。
太湖三萬八千頃，物色分明爲我饒。風急落帆臨古塔，雪深著屐渡長橋。一蓑滅沒漁家樂，數字欹斜雁路遥。小立忍寒不能去，百年壯觀盡今朝。
雪霜何太甚，寒意極今年。紅早迎初日，青還見舊天。晴光明草屋，暖力破冰田。堰路應無礙，頻頻問過船。
船摇不能卧，起問夜如何。煜煜明鄰火，遥遥起暗歌。暖知殘雪盡，晴見大星多。良喜前程穩，無風水不波。
輕船摇兀涕垂頤，我見人船更謂奇。瑣細穿篷仍急舞，迷漫渡水故斜吹。孤村茅屋炊烟絕，匹馬氈衫凍僕隨。此是老夫有聲畫，丹陽道上雪天詩。
君不見奔牛呂城古堰頭，南人北人千百舟。爭車奪纜塞堰道，但未殺人舂戈矛。南人軍行欺百姓，北人官行氣尤盛。龍庭貴種西域賈，更敢與渠爭性命。叱咤喑嗚憑氣力，大梃長鞭肆鏖擊。水泥滑滑雪漫天，歐人見血推人溺。吳人愚癡極可憐，買航賃客逃饑年。航小伏岸不得進，堰吏叫怒需堰錢。人間官府全若無，弱者殆爲强者屠。强愈得志弱惟死，無州無縣不如此。
雪沒無行路，風吹欲倒人。豈堪猶作客，忍負不貲身。似水驚衣被，如金議炭薪。從來無許冷，此際豈宜貧。
凍雪猶凝滯，陰風欲怒號。樹梢棲鳥墮，船底積冰膠。孰匪焦先室，誰能范叔袍。竟無霑醉策，足與苦寒鏖。
自從書雲入嘉平，一月間無三日晴。大雪二十五六日，漫天塞地冰崢嶸。吳江渡橋意頗快，呂城爭堰心還驚。丹陽古縣暮落牽，凍人欲死無人行。夜投孤店風更緊，燃草不煙燈滅影。北人下馬驚相問，自古江南無此冷。求薪不可炭更難，僕御告餒衾裯單。我生南土六十二，自古江南無此寒。卧不脫衣袍带斷，濕靴破襪泥袴綻。焉得閨人呵手縫，可向誰家借針線。船路不通驛路泥，田家閉戶如雞栖。推車荷擔喚不去，寧煨藁秸烹糠粞。可以我而返不如，乾坤浩蕩歲云暮。豈無擁爐畫灰處，焉用遑遑問征路。
漂零蹤迹客囊空，迅駛光陰歲律窮。野次忽驚三夜雪，林端初住五更風。斗杓南指天猶黑，海氣東昇日已紅。稍借晴光動楊柳，歸心肯復後春鴻。
雪後江南路，新晴野日濃。車輿通旅客，籬落聚村僮。澌解波□□，泥乾土未鬆。吾家有春酒，歸斸故園菘。
土入江東厚，民方浙右醇。疏松岡路雪，晴麥野田春。往事更離亂，衰年厭苦辛。興亡不須歎，請看石麒麟。
相逢未覺道途難，把酒論詩數夕間。磊落胸襟開古誼，從容色笑借和顔。長年役役魚千里，末俗悠悠虎九關。頼是同鄉復同味，一寒如此遽春還。
風燈雪屋話艱難，各喜詩成咳唾間。早幸淵騫同闕里，終當園季隠商山。草玄執戟空投閣，枕麵參軍善閉關。祇恐傍人足嘲訝，如泥爛醉不知還。
小難和氣如三春，大難色瑩清無塵。小難作詩到聖處，大難更自髯絕倫。天憐今年窮已極，稍慰蒹葭霜露身。惡風劇雪走千里，一識頓有兩玉人。西岡李氏自五代，彩棒作尉金沙津。神堯之子太宗弟，鄭王枝葉元至親。衣冠不絕七百歲，至今寶藏唐告綸。吾家秋崖與題跋，樂石刻玉高嶙峋。龍準子孫鴻雁行，彷彿猶見青蓮真。江東浙右喬木國，小却管領儒簪紳。雅衰風息離騷降，邇來此道尤荆榛。少陵一老擅古今，學所從入須黄陳。後世口耳逐世好，九苞一角誰鳳麟。君家兄弟名驟起，傳者驚嘆筆有神。門第既已推第一，人品學問俱不羣。嗚呼宇宙之大我輩未嘗少，高歌一曲吾氣其庶伸。
憶昨與君同榻時，奇溫疊重狨豹皮。醉卧嘔吐污茵帳，君不誚責予不知。一從建康出城去，七里八岡泥涉路。一步一滑不可度，始復思君寢處處。幸有筍輿猶得乘，其實不勝其戰兢。句容破店無卧榻，一夜打坐如禪僧。老頑窮健耐辛苦，地角天涯迷處所。客中知我何如人，店嫗無頼肆譏侮。蹉跎六十二年身，明日又見新年春。祇應獨坐思鄉客，猶勝孤征失路人。
陂滿風初漾，林明雪未殘。路泥尤覺遠，野閣不勝寒。軍過開門少，村稀覓店難。忽逢新日色，久別喜相看。
椒頌無聞不見儺，客途如此寂寥何。丙寅小運流年換，丁亥當生本命過。白土市荒沽野釀，紫陽山遠夢吟窩。還家要及春猶早，花滿千山笋滿坡。
臘月廿九日，丁亥之歲除。朝發句容縣，寒空晴色初。初晴信可喜，泥深猶尺餘。午憩白土市，暮指丹陽湖。未至四十里，落彩沉金烏。泥晝尚可涉，泥夜何可踰。况乃岡坂間，十步千盤紆。積雪五十日，凍塊始半甦。雪中間以雨，野溜成溝渠。埂塍或斷缺，下有不測淤。江南舊行役，兩夫肩竹輿。與其一跌三，不若拾而徒。芒鞋既已著，豈復惜衣裾。黑者爲水潦，白者爲路途。暗中相摸索，前行後號呼。右手拄我杖，左手一僕扶。遠村坎坎鼓，守歲以自娛。荆棘莽蒼中，焉從造其廬。前導忽還迓，道遠店亦無。求宿一農家，地卧用草鋪。於此得偃息，豈敢過有圖。暖湯濯倦足，濁酒斟浮蛆。意色默相賀，天其念無辜。幸無坑穽墮，險不狼虎屠。燈下見異物，非馬非騾馿。藏牛于屋內，云以避穿窬。終夕噍草聲，去枕才咫且。從者各僵仆，不異犬與豬。平生幾今夕，亦嘗分郡符。軍府熾庭燎，麗譙侈門符。賓客候兵衛，兒童奉屠蘇。焉知窮且老，狼狽逃村墟。瘡痏腰膂破，癢痛皮膚枯。大風鼓天地，嘯鬼號鼪狐。使其伏榛莽，豈不戕厥軀。遥遥烏聊山，有竹有琴書。我故念我家，兒女亦念予。目睫竟不交，炯然如鰥魚。曉行付一笑，終夕空嗟吁。作詩紀此事，異時示吾雛。
夜卧田家牯犢傍，晨興秈飯煮葱湯。阨窮未覺英豪恥，清苦應容壽命長。客路天晴聊可喜，家園春動自難忘。已欣舊歲交新歲，却向丹陽憶紫陽。
軋軋箯輿獵曉霜，孤征無復共椒觴。浮生物物身爲累，垂老年年節是常。稍聽村田喧鼓笛，遥憐兒女欠衣裳。於潜西上王干路，苦憶茅柴白酒香。
垢癢頻搔虱欠烘，泥行草宿嘆匆匆。欲紉衣苦無針線，每煮羹難得菜葱。險惡固宜防賊盜，愚頑莫可恕奴僮。閒人况是身爲客，是事難將昔日同。
客裏三年問歲除，毗陵歸路又正初。自憐囊澀難沽酒，猶喜船寬可讀書。草比舊痕青已倍，雪成陳迹白無餘。脫寒就暖真奇事，差覺窮途意氣舒。
繁華銷歇市朝空，此地何堪著固窮。久似坎蛙居井底，忽如野鶴出籠中。宿酲夜解催花雨，歸棹春乘上水風。及得清明到家否，新芽茶綠牡丹紅。
不爲潮從海上生，元來水淺浪波平。屈曲盤旋船百轉，始知從古浙江名。
海門山到富春山，礙石衝沙水幾灣。不是此江故盤屈，雪濤何得詫吳蠻。
長山礲石片帆斜，小雨初晴日眩沙。回首遥看富陽縣，青煙低罩一叢花。
屬鏤憤氣已銷平，江入新安水至清。淨洗長安遮日手，更容塵土到冠纓。
書生豪俠味終酸，詩客顛狂骨本寒。趨就坦夷非不欲，屈蟠老硬亦良難。故將軍已編民伍，冷廣文猶齒學官。何處濁醪謀一斗，能來相送上嚴灘。
疇昔兵興豈料今，朱幡猶憶對青衿。棠郊自愧無遺愛，芹泮遥知有好音。練水招予歸舊隠，錦峰輸子擅清吟。豈無樽酒能娛客，黄浦門頭一再斟。
舊守煩人送酒錢，江邊五夜泊歸船。就中最憶南山好，一老癯僧伴醉顛。
垢汗熏蒸蟣虱肥，花前未洗雪泥衣。到家兒女應相訝，四載漂零僅一歸。
朋簪連日醉如泥，別後臨流意自迷。語燕駐空相爾汝，飛花吹岸各東西。
客路由來但喜晴，山深何况更舟行。孤篷酒醒三更雨，滴碎愁腸是此聲。
一夜水高丈五六，移舟穩傍漁家宿。磯頭浪急上灘難，舟子索錢賽神福。
踏竿倒掛似飛猱，水長船行拂樹梢。忽訝平途成峻瀨，更憐危石沒深濤。
覆野春陰不肯晴，舟中無酒亦無餳。故教客子知寒食，時有梨花一樹明。
立岸兒童看客過，人煙近處放牛多。萬株漫自栽桑柘，一縷何曾織綺羅。
乘時盜賊起風塵，戰血苔痕幾度春。古廟僅能存大樹，荒山猶自少行人。
水楊梢上欲綿飛，猶覺春寒未解圍。爲怕江風吹客夢，船篷缺處塞蓑衣。
晚風微勁喜新晴，夜半船窗漏月明。卧看孤篷摇水影，悠然枕上一詩成。
夜寒如覺有猿吟，積翠重蒼萬壑深。下水輕舟弦脫箭，盤山細路線穿針。
刺桐花發草如藍，欲卸綿袍剪紵衫。一夜春霜忽如雪，江南天氣不宜蠶。
野桃籬落鵲雙鳴，春曉微寒放嫩晴。汛掃松楸家已近，猶餘七日是清明。
花間預想到家時，笋蕨堆盤薦酒巵。點檢兒童參小學，招呼朋友說新詩。
青谿元是歙東鄉，吾祖于時肯寶黄。避地江南結廬處，同時鄰舍有嚴光。
蕨拳欲動茗抽芽，節近清明路近家。五日緩行三百里，夾溪隨處有桃花。
歙州民與睦州民，比似吳兒大較貧。爲問山中有何好，山中剩有讀書人。
白紵烏紗巾，久不見此客。眉長耳有毫，眸子秋水碧。惠然顧柴門，坐對山氣夕。荒蕪淵明徑，寂寞子雲宅。携酒意殊厚，細酌話宿昔。袖中出新作，關鍵有闔闢。五十始學詩，定復笑高適。繄予骨相屯，年年困行役。里社何幸還，尾君杖屨跡。苦辛厭奔馳，憂患飽閲歷。胸中萬不平，一笑春冰釋。雙雞古侯膳，拜賜書之策。顧無明月珠，何以報私覿。
我其方玄英，君可劉賓客。年皆七旬近，相對詩眼碧。向來每過從，劇談動至夕。久別坐何事，蓬蒿翳荒宅。歸舟落孤帆，曾未踰信昔。空庭遲汛除，野徑缺鋤闢。便能致果饌，共此片時適。萍氏寬征譏，章甫復力役。尚可卜孟鄰，未至削孔跡。飄芳漸紛紛，晴巘正歷歷。此酒不快飲，憂抱何由釋。但願長窮健，縱無馬可策。徒步頃刻間，亦足奉良覿。
死者已無知，生者暫爲客。三年歸故廬，松竹元自碧。屢驚山中人，永卧泉下夕。一二老朋友，何處卜兆宅。獨君有壽相，氣貌不異昔。冷官故稍卑，良疇焉從闢。幽抱能自寬，勝味各有適。中守神既全，外物至莫役。未悟如夢寐，忽覺無痕跡。眼明遠堪眺，脚健險可歷。萬重煙霞間，不乏仙與釋。吾儕數老翁，撰日散游策。當有佳詩篇，付與來者覿。
步出城南門，衣袂飄和風。風中有花香，不問紫與紅。萬山似無罅，一水能自通。插雲石色古，噴雪灘聲雄。夙聞長庚伯，來訪宣平翁。想見巉巖間，悠然支孤筇。吾儕復此遊，嘯歌渡船中。未渡東望西，既渡西眺東。東西互眺望，所至隨不同。乃知佳山水，變態焉可窮。犖確陟層巘，茂密穿深叢。倉卒未暇往，虛皇紫陽宮。僧窗亦可人，脩竹攢青空。足用展極目，遥天送歸鴻。更有真趣泉，一泓磨精銅。隸扁故自佳，韻語亦大工。至寶識者少，煙雨埋昏雺。英氣决不泯，定復月貫虹。萬世永無極，百年俱有終。爲問羊叔子，何如王無功。晚生未聞道，邂逅華顛童。酒酣詩不成，歸途竟匆匆。但苦嘲詼劇，談鋒森戰攻。達人當兩忘，一付亡是公。
禊節去未遠，是日天更朗。微寒護餘芳，春野綠渺莽。爰從峻嶺登，豈殊茂林賞。支策拄雲漢，舉袖拂星象。遐矚兩眸豁，徐步一足往。年邁忽臻茲，時平猶憶曩。譽竹談亹亹，弔松色怏怏。青空鸛鶴唳，碧甃蝸牛上。龕金窺扁顔，簪玉觀塑像。孰謂幽谷僻，有此殊庭敞。豪飲杯杯滿，清吟字字響。佳兒奉親老，高第事師長。考擊謝鐘鼓，傾寫竭甕盎。自可作畫圖，未易絕夢想。吾家酴醿花，高架政堪仰。能來一中之，勿待南飈爽。
大門祖父昔聞聲，交臂差池恨晚生。欲與萬山修郡志，誰能三世擅詩名。故知龍頷無魚目，更覺松心異舜英。字穩句圓經幾煉，定應九轉已丹成。
彭澤五斗米，竟爲督郵去。動干寄奴誅，孰識日涉趣。漢元潜震宮，廣受忽高舉。心已料恭顯，定至殺蕭傅。事君義當死，肯復問生路。威福弗惟辟，明哲有回顧。淵明詠二疏，寄意匪自譽。喪元辱先體，貪位綜世務。未若見幾微，政爾養高素。展畫讀瑰染，公等各超悟。風霜斂勁氣，泉石入幽慮。足可休餘年，何用簉朝著。
攫果實饑嗛，三聲淚霑裳。尼居曾子侍，寧甘讀此章。不食痛所生，乃能善居喪。林端有返哺，未敵烏衣郎。面故可顔彪，臂豈徒李廣。泣血同高柴，託音異原壤。謂當葬其母，山林縱之往。勿復絆諸籠，充此兒女賞。
鄭里茶山乃詩祖，繼之章澗兩泉吟。端能捷疾追芳躅，當復幽冥入苦心。力到光前還絕後，事殊思古定傷今。兒啼可止有新樣，黄葉元來不是金。
我非塵中人，素心在塵外。深谷行人稀，幽賞與心會。原疇苧苗肥，嶺塢杉木大。女績男斧斤，生理於此頼。稻畦無凶年，山泉百道溉。水滿時自舂，奇哉澗邊碓。惜我乏寸土，把茅不容蓋。老矣徒空談，惘惘發深慨。
軍馬所不到，大山夾長谷。千載幾離亂，不知有殺戮。雞犬何晏然，未羨鄠杜曲。連林望不極，春晚蓊以綠。其大至如椽，謂之貓頭竹。苦竹尤清嚴，翠葆森矗矗。厥土最宜杉，彌嶺亙岡麓。種杉二十年，兒女婚嫁足。杉杪以樊圃，杉皮以覆屋。豬圈及牛柵，無不用杉木。聯筏下浙河，善價不輕鬻。山高高至天，爇灰藝畬粟。又有茗荈利，商販給南北。憂旱不憂潦，脫如歲不熟。蕨萁與葛粉，槌搗代糜粥。豈若水鄉人，動至售骨肉。醜陋羞冶容，健壽由寡欲。定非私此邑，大言誇美俗。行脚遍海內，久久寓輦轂。萬端墮姦欺，往事杯水覆。曷不歸乎來，於此擅幽獨。崎嶇犖確間，數步一匍匐。猶勝見貴公，膝行受恥辱。寒泉洗塵心，怪石醒醉目。野叟茅廬邊，買鄰願茲卜。
兒時度大庾，未識險與艱。劍閣天下壯，老矣無由攀。茲嶺同我名，窮源路如環。一重復一掩，千彎仍萬彎。怒石躍奇鬼，淙流出其間。高處望來處，井底忽升天。爲言上復上，何如居庸關。
上嶺何所苦，一步一氣喘。下嶺何所苦，一步一脚軟。直視三千丈，石梯落層巘。終須到平處，尚作屈曲轉。彼猶可通車，太行羊腸坂。此乃不容步，險甚蜀道棧。回首望木杪，千里百里遠。
仇池非仙境，商嶺在人世。詎必深且僻，而後兵可避。大物有轉移，戈甲滿天地。城郭非云遠，馬跡竟不至。蓊蔚樹木密，複重澗谷閟。中有長者家，累葉重名誼。積德服里社，故非一朝致。園池既顯敞，棟宇亦弘邃。文甃洛花紅，雕籠隴禽翠。恍然壺中天，逈與塵界異。崇觴延老夫，子姪盡擎跽。豈惟授之粲，抑且侑以幣。客來無不速，各各滿其意。居多章甫冠，憲憲潔衿佩。如聞築精舍，徽國嚴祀事。紀載儻予屬，庶用報嘉惠。
盤山莫訝去程賒，風俗真淳尚可嘉。行客門前方下馬，主人店裏已烹茶。百泉怒噴常疑雨，萬木陰森不見花。倚杖蒼崖憶何事，白雲深處晦翁家。
筆追古作未云賒，正始遺音到永嘉。諫列合騎沙苑馬，從臣宜賜壑源茶。吟邊彭澤先生柳，夢裏長安進士花。不朽故知非爵位，文章海內舊名家。
乾淳一老去非賒，里社游談亦孔嘉。仙馭不還緱氏鶴，禪機空說趙州茶。神農爲我先嘗藥，迦葉誰今又笑花。欲向君侯問端的，流風應謝魯東家。
降原陟巘敢嫌賒，風物元從僻處嘉。晴日緩行果下馬，春山初試雨前茶。野橋瀟灑泉如雪，石壁巉巖蘚自花。剩欲移居此中住，便依詩老作鄰家。
越燠燕寒萬里賒，相逢重接話言嘉。乘車君不輕予笠，缺酒吾惟啜子茶。斯立官銜清似水，叔原樂府麗於花。內交儻許如元白，各賦春深二十家。
落筆誰云古意賒，四靈何得擅東嘉。跨鸞未斫吳剛桂，對鶴頻烹魏野茶。商略春詞犀墮雪，留連夜酌燭生花。如君三世工文墨，江左于今有幾家。
一自爲農去國賒，九天無路獻忠嘉。不爭老杜廣文飯，且共仰山鶖子茶。字畫故家元祐脚，篇章時樣鄂州花。它山待刻鐘樓作，震撼烟霞十萬家。
乾坤磔裂歲年賒，忽復中原慶獲嘉。雷煥竟能出神劍，張華才許識真茶。一身北去南來雁，萬事朝開暮落花。詩句辱公過相奬，已甘終老作田家。
愧子初來塢路賒，曾微酒旨與殽嘉。答詩輒便拈枯筆，接話才能供淡茶。膝上佳兒如玉雪，山中春事幾風花。良疇世世勤菑播，終待明時遇宅家。
脩程萬里未爲賒，年少曾逢世運嘉。早擢高科題雁塔，合班邇列饜龍茶。宦情劃似雲歸岫，時事驚如雨送花。書林寶藏饒詞藻，肯羨青霄富貴家。
數步朱塘路匪賒，晦翁亭創自端嘉。遥聞古屋環脩竹，擬汲寒泉薦苦茶。萬鎰黄金何足寶，四枝丹桂有餘花。諸孫風骨今猶別，師友淵源自一家。
登畿稍借隙陰賒，告后謀猷豈不嘉。未斷周妻及何肉，已忘党酒與陶茶。病軀度日惟憑藥，禿鬢經春不識花。頼有公詩滿歸橐，定成多寶駭貧家。
極知旅瑣酒難賒，亦欠魚如丙穴嘉。稍向市工求舊硯，更從山戶覓新茶。芙蓉欲度崔嵬嶺，芍藥猶餘爛漫花。但恐歸途別懷惡，時須迴首故人家。
桑疇麥隴頌聲歡，競說琴書政事寬。方寸惟知存豈弟，絲毫不肯作艱難。愛民何啻如兒子，行路休教避長官。來往星源凡幾嶺，從今都作坦途看。
官無大小各分憂，可但專爲七尺謀。說著此身便非是，寄聲多謝薛嘉州。
此宅元無一物遮，問君隔壁是誰家。伏羲未畫前頭事，籬落傍邊靠得些。
三兩茅廬一徑深，略知住處未知心。元來有物先天地，難向君家屋畔尋。
熙寧相住半山寺，元祐人宗獨樂園。早起庵中釣魚手，未應宣靖失中原。
獨樂人聞新法新，定應翻作獨愁人。墓碑一仆黨碑立，已覺園花埋戰塵。
麥隴初秋曉吹寒，新篁摇動碧琅玕。滌煩解慍誰相似，父老人人說長官。
素紈摇月坐高堂，病暍應無困道傍。好倩豐隆吹火傘，人間各受一襟凉。
萬疊春山積雨晴，新茶處處煮車聲。不應獨送月團片，偏與盧仝兩腋生。
大虛空重片光懸，何異初開混沌天。能辦辛勤磨玉斧，不愁缺月不團圓。
堯付諸馮藥一丸，養心誰續執中丹。三千年後人能服，聖處工夫似不難。
文言當日演韋編，夕惕爻觀變兌乾。進德立誠說方法，定曾參到杏壇前。
臨風玉笛調孫郎，百字塵昏紙尚香。細認黄家元祐脚，似人殊喜見他鄉。
無詩文。
□□□□□□□，□□□□□□□。□□□□□□□，□軍不復過前村。
句圓字穩削陳言，詩律吾曹合細論。五藁端能壓南岳，後村死後有前村。
人間漸少老書生，真贋誰能別舊坑。磨墨揮毫自奇怪，可須一硯苦求精。
誰鑿山中龍尾石，遍與人間供翰墨。蛟螭妬嫉互盤踞，鬼神守護勤呵叱。苟非其人不輕出，似覺天公深愛惜。磨硯輕寫俗文章，豈不青蠅污白璧。硯工具眼如玉工，千巖夜見月貫虹。懸崖深淵致巨璞，氈包席裹箱奩中。深藏不敢褻天賜，脅取豈無王與公。脫使捐金動至百，卒未肯售寧固窮。客行何來身突兀，作字不媚詩有骨。此翁謂是謫仙人，開匣再拜獻此物。乃知楊翁亦奇崛，氣高肯爲勢力屈。劍與烈士得所歸，天下之寶不可忽。
滔天筆勢百川東，小待清霜萬壑空。能草子虛上林賦，更須收斂入檀弓。
新堂育士煥榱椽，突起文公故宅邊。孟子向來推亞聖，鄒人誰不企先賢。遺書會萃垂千古，缺典因循近百年。爲問杏壇舊鄰里，顔曾以後豈無傳。
天地初開孰結融，一溪千折萬山重。縣城似繞流觴水，郡路多由對鏡峰。祠廟駿奔乾竺會，鄉邦鴻碩兖鄒封。版圖三萬東南有，二事無能可比蹤。
卧聞鄰客曉先發，亦束寢衣辭旅榻。急雨頓止風稍動，空山微凉路不滑。溪流向西吾適東，舟渡者三更橫縱。人心最險天自易，左路欲窮須右通。蠶放三眠大麥熟，含桃爛紅豌豆綠。野次思之不可致，七日菜食市無肉。南山之北歸去來，摘菊剪韭手所栽。說詩命酒花當開，焉用拾是登崔嵬。
平生所聞芙蓉嶺，上如攀天下入井。老乃來遊殊不然，褰裳頃刻升絕頂。南踰大庾鷓鴣啼，北度居庸朔風緊。客行到彼例凄酸，我已恍惚夢中景。視險如夷兮要深省。君不見芙蓉一嶺今已過，我但慢行君奈何。
千鈞巨石百十萬，亂堆橫峙塞山澗。故今流水作嗚咽，行人厭聞猶喜闞。芙蓉非花鏡非鏡，無可充君耳目玩。第一嶺望二三嶺，蜿蜒似作長蛇緩。努力向前兮不須嘆。君不見老夫足垠半天下，臨危豈是趦趄者。
客謂老夫今老矣，胡爲尚落空山裏。千艱百難萬不平，上嶺下嶺不肯已。此嶺第三未爲險，人面獸心險於此。乾坤一紀戰旗紅，偶脫亂離身不死。流可無行兮坎即止。君不見羊化爲石鬬即休，兩角蝸爭何所求。
第四嶺頭分兩邑，相背無情水流急。浙河東下彭蠡西，到海終須合爲一。海東聞有沃焦石，萬國之水不供吸。世故人心千百岐，有生必死終無迹。焉用皇皇兮仍汲汲。君不見塔嶺之塔焉在哉，不如有酒斟一杯。
混沌何年分宇宙，天地日月常如舊。如舊之中却常新，何曾一點受塵垢。誰鑿此山爲捷徑，爭利奔名足馳驟。新嶺終無可舊時，燠不加肥寒不瘦。行人自無兮百年壽。君不見嶺頭日日吹征塵，剩有新人無舊人。
衆山環如規，中有一川水。山腴翠樹圓，水潔玉石峙。居人近百家，耕餘習文史。此翁獨能詩，早充賓貢士。平生宦情薄，一試倉庾氏。中年厭兵革，肥遯白雲裏。時時吟一篇，自教孫與子。滿屋讀書聲，萬事不到耳。問途訪幽居，曲折十餘里。麥天小雨霽，初夏風日美。遠迓携飲壺，劇談並宴几。門帖句句佳，字畫亦勁偉。盡出名畫掛，頻共高閣倚。烹煎茗笋良，飣餖蔬果旨。鼓吹聒深夜，酒酣未容起。寒薄攀華盛，兩姓合嘉禮。東床向志學，骨相良可喜。積德貽後人，方興未云已。發稟濟青黄，垂紳曳朱紫。天人幽顯間，施報有茲理。略窺宅邊園，培芳茂花卉。黄鶑殆無數，白鷗不知幾。山茶及巖桂，葉葉瑩如洗。間氣鍾人物，吾故卜諸此。老夫託姻好，悠遠自此始。定當繼朱陳，何但誇孔李。
東南天地早聞名，三載吾邦沸頌聲。山好更饒詩句好，江清未抵使君清。涓涓流水秧田足，細細吹風麥隴晴。客子歸來問耕穫，故園似可養殘生。
萬峰奇峭一川平，四月清和十日晴。蠶麥豐登宜把酒，山城只欠艷歌聲。
高憑遠眺酒頻斟，誰識風前快飲心。州縣長官勝鄰境，秧疇水滿樹林陰。
俗徒紛云云，章甫殊不競。不競何以故，無奈二氏橫。予曰實不然，請各言其行。開闢古至今，儒道獨也正。柱史玄牝門，專氣保清凈。末流詭長生，妄欲奪天命。靈山見作用，誤認氣爲性。輪迴豈有之，怪繆莫究竟。兩俱可鄙者，巫覡事禳禜。愚氓惑幻說，往往墮坑穽。既曰身出家，粉黛侈婚娉。豈不交鬼神，酒肉厭羶蒏。此曹浪夸毗，內衰外徒盛。吾儕讀何書，堯舜至孔孟。搶攘干戈後，學校幸未屏。窮者伏閭閻，甘忍饑寒併。仕或爲冷官，官冷亦何病。甯戚半夜歌，曾點暮春詠。求己勝求人，自重豈容輕。東家子朱子，述作貫百聖。遺言一一在，足可雪几映。省察中爲和，存養義由敬。上泝周程張，例不顓宰柄。乃有功斯文，如揭日月鏡。韶音一以還，二氏噪衛鄭。榛蔓彼自迷，我此松柏勁。歷觀史傳間，不學行國政。喪亡竊威福，依附涉巧令。異端伺罅隙，磨牙騁譏評。前哲貴內脩，韞匵寧待聘。信有飯不足，未羨庖欲清。勉哉子此行，始終抱淵靚。萬一際奇逢，定作蒼生慶。不然歸去來，預戒菊徑迎。
長官行縣課農書，耕叟治田賈趁虛。上到嶺頭望應喜，人煙今密舊時疏。
高低田水入溪流，溪岸閒橫野渡舟。麥飯家家甑中有，永無犢佩起山頭。
樹形萬怪石千奇，我亦曾行亦有詩。焉得一官如長吏，出郊長是看山時。
懸崖複嶺間岡坡，如此天邊遠碧何。誰道此中曾得句，道傍老樹閲人多。
屏除呵殿少人知，隨馬囊詩更有誰。五百不來村落靜，自然生齒似螽斯。
老農持底報君公，十日甘霖五日風。夜靜山中看天象，福星偏許照江東。
山高田易旱，已過一旬晴。豈止商饑飽，真成决死生。甘霖三尺透，病體十分輕。想見琴堂老，催詩意倍清。
山中豈不樂，奈無田可耕。傍宅蒔荒圃，長夏日閒行。行倦即獨坐，時聞幽鳥鳴。剪花汰葵冗，護筍觀竹成。詩就意偶到，事罕心無營。忽復佳客至，取酒相與傾。熟醉徑高卧，頹然忘送迎。餘齡能幾何，聊用遨此生。
去年苦雨客西湖，湯餠經營至午無。窮老復能逢順境，歸林聊得保殘軀。親情飲食煩相問，朋友歌詩似稍腴。永感情懷更衰病，可憐兒輩事庖厨。
今年六十二，棄官八年矣。生世業已休，來日凜無幾。孰謂嘗作郡，旦暮窘薪米。少時頗豪宕，晚乃窮如此。此事非所憂，所憂學業圮。孤卧僅一榻，疾讀動千紙。積迷如望洋，頓悟不違咫。深井朱夏寒，自汲洗手水。心更潔於手，時以理趣洗。平生大繆誤，豈不習經史。搜覽浪該博，著述墮浮靡。詩雖稍得名，往往語多綺。夙愆奚庸追，舊嗜差可止。迴車遵大路，千聖同一軌。茲晨記吾降，益復感髪齒。忽虛苦下泄，乍實結中痞。道在果何懼，朝聞夕可死。朋友挾壺酒，卒爵强告旨。敦篤謝親姻，輯睦頼鄰里。人情不容拒，羔雁間豆篚。酢賓有故常，勿藥姑少俟。清庖作湯餠，霑丐兒女子。菲饌徹餕餘，稍亦及僕使。老夫且伏枕，萬事莫掛耳。處約猶處樂，可不省諸己。俗競徒朵頤，退脩寧賁趾。幼者日以長，衰邁斯可揣。要令百禩後，知有老居士。
邇日豈無雨，東有西或無。有亦僅鳴瓦，不肯鳴庭除。簷聲尚難滴，况望浮溝渠。滂沱靡後繼，霹靂空先驅。山田半未蒔，蒔早青苗枯。切慮旱勢迫，莫辦暑氣甦。去歲當此際，浙鄉渺爲湖。窮冬六十日，所至雪塞途。無乃天力竭，有如酒家壚。甕盎夙傾倒，遂絕來者沽。或謂帝有赫，豈忍氓畢屠。久蓄必大泄，勿遽宜少須。鄰寺鐘鼓晦，頓與常時殊。果即驟傾注，屋漏衣巾濡。平明視荒園，破鞋涉泥途。詎惜葵卉仆，但喜豆葉腴。西溪報橋斷，渡舫若小紆。遥想農出野，蓑笠爭奔趨。吾雖乏良疇，窘饑意已紓。天下免溝瘠，敢嘆瓶無儲。
山中五日寒，霖雨久不止。稍稍雲意開，駸駸日色美。駕言出東城，道傍玩流水。胸次積滯悶，一見似可洗。問訊元方兄，太息雍端子。養性在知命，制事當達理。病乃老人常，貧非志士恥。時運縱衰謝，見趣肯卑鄙。荒野叩槿楥，幽軒俯蓮沚。吾友跫然來，君子有酒旨。青甘剖嘉瓜，碧脆摘新李。加籩何必多，真率故佳爾。學道氣臭合，成文笑談綺。鳴禽窺林間，跳魚出波底。驚見我輩人，未有客如此。良晤匪易得，淺醉彌可喜。會當時盍簪，斯樂未云已。
吾不及淵明，愛酒未能止。不仕亦有祿，頼此天之美。年年攪饑腸，憂旱復憂水。邇來甘雨調，惡况已一洗。□□佳人葠，古綿真附子。服藥焉用多，寡欲即將理。固窮豈無說，屢空詎足恥。彼以盜賊富，乃茲所深鄙。懷人渴儀刑，秉芳在中沚。心賞於焉臻，酌水味亦旨。况有杯中物，侑以來禽李。清談有餘韻，草木亦側耳。雲霄自旦奭，丘壑且園綺。向來榮進念，腐泥沉井底。相與賡醉吟，所樂不過此。寄語亨衢人，可弔不可喜。猗嗟楚子文，庸肯慍三已。
子去桐江路，諸生迓水濱。爲言前郡守，獨憶老詩人。揖拜衣冠古，歌游棟宇新。故吾誰見念，辛苦戰場塵。
藕花茭葉忽明眼，此地聊乘解慍風。無酒尚堪翻作有，蒼顔終不變爲紅。虛聲浪漫盈天下，急景奔騰過日中。萬事可容著心力，邇來詩句亦怱怱。
青囊遺論究幾深，屋宅爲陽墓宅陰。元出易中後天卦，更憑心上指南針。故知形勝從來有，難必榮華此處尋。周洛秦函倏興廢，豈虞山水喚之今。
五月今年更索裘，窮山積雨冷於秋。斯須變化真難料，宿昔沉綿幸少瘳。老强讀書猶有益，貧因知道故無憂。葵花零落渾閒事，且望田家早稻收。
慵起披衣出戶遲，今年最喜免招醫。粗容破竈炊雲子，可用芳筵佐雪兒。醉後作詩多不記，夢中讀易了無疑。雨晴風爽園林密，獨立清陰過午時。
一自蒲盃弔楚湘，倏成炎溽乍陰凉。恨無櫪上如飛馬，往問齋中獨宿牀。病起精神如雨止，懷歸愁思與天長。何時共□□詩說，直上高峰看夕陽。
暑天無暑荷天公，似覺吾家亦未窮。蔭傍漢朝名將樹，凉分楚澤大王風。洛遺書訂三焦誤，河負圖觀一點中。忽藉流螢足詩句，黄昏燁熠起林叢。
雨足秧疇始放晴，鄉鄰所至有歡聲。宰公明察無冤獄，太守辛勤自勸耕。我昔黄童成白首，誰今赤子視蒼生。定知米價秋來減，遍買村醪處處行。
夕陽已下月初生，小暑纔交雨漸晴。南北斗杓雙向直，乾坤卦位八方明。古人已往言猶在，末俗何爲路未平。似覺草蟲亦多事，爲予凄楚和吟聲。
萬事崢嶸入夜思，稍欣無病且無饑。山田望稔秋收近，暑月乘凉早起宜。暗撚鬚髯驚露濕，倦爬疥癬喜風吹。買薪汲水營蔬茹，草草盤餐了一炊。
子有山中田，何不力自耕。曰予抱奇志，犯軷爲此行。於茲匏瓜繫，曷若鳳凰鳴。徒步未可料，一日秉國成。老夫察時義，不待易四營。大物苦難運，高位防易傾。苟且忝一命，奔走疲送迎。鄉里政自佳，歸來訓諸生。
治郡愧坐嘯，歸田服躬耕。始覺少年誤，浪作萬里行。書傳極古汲，詞藝爭先鳴。豈知老欲死，一事終無成。之子初遊遠，物務思經營。北望中原闊，東視長江傾。金陵冠蓋地，豈無倒屣迎。心賞少不至，謹無負平生。
星源長貳兩賢者，丰采精神玉不如。詩外更工長短句，腹中何限古今書。平生事可心無愧，我輩人常氣有餘。記取孚舟亭上語，定應時復寄魚書。
先祖五男子，其下八男孫。白首涉患難，僅餘二老存。兄昔健如虎，行步疾飛奔。長眉具壽相，脩髯當風掀。千丈聳巨棟，一朝成枯根。强者尚若此，弱又其奚論。惟兄負剛勁，臨事簡不煩。可否率正色，臧否多直言。談笑無城府，其實春和溫。憸壬有弗察，平地生讎冤。惟揚赴逮對，乃用怨報恩。十年歸來乎，下帷董生園。此死幸無愧，彼生非游魂。春官一再上，科名合高騫。世事既鼎革，何如偃丘樊。百里許起家，性終不耐喧。軍馬塵未已，朝夕常閉門。劣弟解彫郡，生理古井眢。時復造兄室，釃酒崇盤餐。二月近生日，爛漫傾芳樽。豈謂三四月，醫藥昧病源。平生無妾侍，寡欲培真元。焉用艾與附，內外加炮燔。五月二十八，了了語不昏。爲後取猶子，愚哉真犬豚。此事未稱意，似難它選掄。委曲進寬譬，且望進粥飦。乃後密探問，不敢踰闥閽。諸幼日傳報，精神稍昂軒。奄忽季夏半，長往遊厚坤。走赴氣已絕，號慟書靈幡。憶兄舊論議，亹亹雙袖揎。口齒未即閉，飯含莫嚥吞。蓋棺一何速，迫此炎暑袢。衰薾抱怛痛，哀聲嘶霜猿。人生孰不爾，屈伸手覆翻。考終亦一福，拱璧無瑕痕。丘嫂撫孤穉，匪伊將冠婚。或者氣質變，培壅成蘭蓀。寒宗弱一箇，繆居昭穆尊。上當相宅兆，安厝居高原。下當教貽厥，敬恭奉蘋蘩。秋風幾黄落，我亦超崑崙。焉得天地間，長掛扶桑暾。
晨起無一事，坐看南山雲。爲雨殆可必，盎然心自欣。耕疇已久捐，稔歲猶願聞。匪惟救阨餒，兼足蘇惔焚。升降地天泰，兌艮通氤氳。高能以虛受，能下斯爲君。宇宙儻非爾，函靈焉不僨。吾生與草木，幸茲同芳芬。
幽林響欲滴，夜色始欲分。扶桑定已紅，星象收其文。尚復有飛鼠，撲擊空中蚊。須臾兩滅迹，寂然藏紛紜。鄰煙氣稍上，谷禽聲漸聞。七月入伏末，未減炎暑熏。皇后漏雨意，似閔黎庶勤。此心誰予知，坐看南山雲。
調和風雨順星辰，幸是人間自有人。老頼獨眠無疾病，閒能早起更精神。胸中羲后先天易，物外無懷太古民。頗怪吾廬舊山色，不隨時世與俱新。
爾來畫工工畫花，俗眼所識惟紛華。牡丹百卉鬨蜂蝶，芙蓉鴛鴦相交加。大爲屏帳小卷軸，堆紅積綠供□奢。高人瞥見付一笑，婦女小兒爭驚誇。我愛楊君畫山水，要自胸中有妙理。巴東巫峽猿夜鳴，洞庭瀟湘雁秋起。皓月明河萬里天，淡墨掃成頃刻耳。舊與結交三十年，今老而歸識其子。是父是子皆詩人，每一相逢佳句新。西風蕭寺父謂子，寫此前朝朝士真。自言畫是作詩法，狀貌之外觀精神。忽似老夫對明鏡，翛然雪鬢烏紗巾。野態愁容本難畫，問言何得此奇怪。得諸苦心熟在手，郢人斤斧由基射。腰圍不用黄金带，象笏紫袍貧已賣。只消結束作樵翁，看山獨立長松下。大楊居士醉曰然，小楊居士呼來前。眉間更著□毫一，縹緲詩仙仍酒仙。汝不逢我作郡年，此直當酬百萬錢。今既無此無可言，聊復贈之歌一篇。
升沉榮瘁可須論，古鏡當空了不昏。莫笑今踰六旬叟，頗欣已有兩男孫。特牲與子羞家廟，聯騎何人叩圃門。急掃秋亭具殽果，凉邊爛漫倒清樽。
科斗何年變篆字，至秦程邈翻爲隸。今人但習真草行，誰會六書三耦意。篆所最難柱與圈，學打一圈費三年。豈容臆决蔑師授，汩沒形象迷傍偏。九江法帖鐘鼎刻，兵火以來猶可得。人間亦有說文本，臣翱反切臣鍇釋。朱生贈我古印章，奎躔壁度森開張。自言少小嗜此藝，意欲徑上陽冰堂。細觀刀筆最佳處，頗識傳箋通訓故。苟焉餬口棲此身，元來亦是知書人。
孤燈獨榻夜難晨，秋氣初寒展轉頻。每怪未嘗成夢寐，自憐何苦費精神。非關世事兼身事，欲學賢人與聖人。更著冰霜當七十，向來虛費幾青春。
小雨翻鋤土带沙，戎葵罌粟送詩家。敢爭天上中秋月，且種人間隔歲花。小稔米今猶未賤，固窮酒可不須賒。乘閒儻肯來相過，有水吾能自煮茶。
良辰合與一樽酬，有酒無朋也自愁。萬事只堪花老眼，一年又過雨中秋。鳴砧處處凄鄰巷，擊柝相望起戍樓。更著亂蛩環獨榻，平生天地付神遊。
三從分定付之天，捧案曾無月再圓。萊子方同綵衣舞，鄘風忽賦柏舟篇。頻年兵革經多難，奕世門閭喜獨全。孝節從來足陰相，兒孫衮衮壽眉前。
扁舟相送浙河濱，又向苕溪住幾春。雨路遠來應跋涉，雪眉聞說尚精神。山城風物非他日，詩社交朋不數人。略遣後生識前輩，揮犀爲洗庾郎塵。
夜氣侵寒薄寢衣，迴頭六十二年非。直能欹枕思時透，始覺挑燈得處微。百蛬漸侵床畔語，一螢忽入帳前飛。研朱點墨皆陳迹，見道元來自有機。
久缺牋筒到霅濱，相逢依舊氣如春。深藏尺璧元無價，時擊圓蓍尚有神。桑梓兵戈三峽路，衣冠文物五朝人。片時略得陪清話，一掃胸中萬斛塵。
世故吾其問水濱，向來不合典班春。一從去作滄浪客，幾度重題鬰壘神。垂死豈堪思往事，忍窮方欲作閒人。喜公强健猶如故，未有清樽可祓塵。
半年洄泝越江濱，每愧羊裘老富春。歸隠尚能聯比長，出遊復肯祭行神。枯腸近飽三爻夢，宿齒宜肩四豆人。能顧寒齋共芳茗，蠹編時爲拂蛛塵。
六橋久客舊湖濱，春日花開不似春。游學頓無福建子，科名更說梓潼神。暗驚淵實丘夷事，枉作書癡傳癖人。辛苦湘纍辨蘭艾，莊生齊物等埃塵。
我能納祿君辭聘，大覺蓑衣勝衮衣。有徑弗行緣畏險，無形可見要研幾。就令枵腹常亡頼，儘勝枯骸永不歸。何限戟門委荒草，高堂猶記舊巍巍。
誰識虛翁此一虛，歸來不歎食無魚。早聞曾撰異三子，近喜陶詩賦二疏。但苦老身多疾痛，時呼醫士問方書。君知湖海元龍否，豪氣年來已盡除。
老玩韋編尚可爲，復能吃口對期期。離明偶剔書燈見，坎止因斟硯水知。豈厭微塵裨泰嶽，只愁殘照近咸池。兒曹未悟侯王夢，不了邯鄲黍一炊。
身歷干戈百戰塵，休官仍似布衣貧。每看事有難行處，未見心無不愧人。秋稔粥饘猶可繼，夜凉燈火已堪親。閉門讀易吾謀决，莫用蓍龜問鬼神。
寄來詩卷了無塵，想見家貧道不貧。真復遠追前輩味，頗驚頓異去來人。驅車蕩蕩行須至，破的遥遥見已親。換骨得仙內丹熟，可須浮海望三神。
少年忽作白頭人，慷慨悲歌豈爲身。屈子獨醒天可問，重華久去士常貧。瓶無儲粟陶元亮，馬似乘船賀季真。此味孰能相識察，隕霜碩果有餘春。
守雌甘似不鳴將，靜看無庸手脚忙。沮溺故難同孔子，綺園何獨避高皇。星移斗轉光陰疾，林密山深氣味長。萬事灰心如嚼蠟，唯餘杯酒未相忘。
相從汩沒走泥塗，忽又還家半載餘。把盞何由嘗我酒，典錢猶憶借君書。兒孫十輩娛詩老，梅竹千株護野廬。東望懷人屢搔首，能來相訪定何如。
隠居何所爲，性懶絕造請。駕言東城東，恍兮異人境。脩廊寂無聲，未忍踐竹影。獨立味玄澹，徐步入深冷。秋光照虛庭，拱揖冠服整。中有專氣翁，學道早脫穎。誠極語謝飾，幾動意潜領。煮茶雜椒榝，案酒粲梨梬。悅神良會稀，遺物閒晷永。休官陶元亮，遯世陸脩靜。異代復同調，霞外茲可騁。研幽挹高致，探妙發遐省。何言壺中天，心遠塵自辟。
山雨初開一望之，似無筋力可登危。每重九日例凄苦，垂七十年更亂離。今歲江南猶有酒，吾曹天下謂能詩。肯來弔古酣歌否，恰放黄花一兩枝。
山色初明小雨開，可容無地拓襟懷。荒寒試與登臨去，奇崛能隨感慨來。何限詩愁關世故，終憑爛醉了生涯。風流二謝猶堪恨，俯首劉郎戲馬臺。
江邊危阜俯江臯，去馬來牛細若毛。古道向來元寂寂，俗流何處不滔滔。漫拈老筆雕空闊，徑命芳樽洗鬰陶。天地年年有摇落，悲秋端謝楚人騷。
騷壇爭長各稱兵，未卜誰歟霸業成。欲療左盲治穀廢，合除白俗掃元輕。屢更落落心猶壯，常恐空空氣驟盈。據險作難終未是，頼公指示軌圖平。
眼底驚嗟見此流，祇嫌接對未云稠。蘇門逸響追長嘯，湘浦餘情續遠遊。新息今須乘果下，襄陽誰漫釣槎頭。吾衰久矣公猶健，好控飛車跨九州。
空經虛緯費來之，弦急常由瑟柱危。壯似陰山歌敕勒，悲於易水和漸離。崎嶇萬古無窮事，酩酊重陽幾句詩。剩喜故人會吾意，東籬何日酹殘枝。
歸來誓墓學羲之，政坐機張觸處危。久已光芒韜巨闕，更能文采眩長離。奏書方朔三千牘，飲酒淵明二十詩。索米長安饑欲死，何如終保傲霜枝。
山中之朝，有溪可瓢。飲我之水，亦逍以遥。
山中之暮，豈不風雨。心與一燈，耿耿千古。
于疏于蹻，朋來其學。彼惡知茲，山中之樂。
千里秋光一倚欄，危樓四望碧雲寬。遥知對壘分詩將，未覺同舟怯縣灘。九日與誰同把酒，八年如我倦彈冠。會難別易駒陰迅，時展來篇細細看。
上庠同補處，祖父昔通家。書在燈俱續，舟移劍共差。故都箕子麥，晚憶邵平瓜。五福公無恨，吾生自可嗟。
繡作羣峰玉作川，筆端秋思浩無邊。賜金增秩從民借，會費將軍九萬牋。
秋容洗雨雁浮空，牛斗之南江以東。是處皆爲群玉府，誰家不似水晶宮。君侯總是文章伯，文物差宜錦繡胸。緩馬倚樓隨所適，高情長在醉吟中。
郊行胸次爽於秋，歲稔天寬百姓憂。但有樵人歌隴上，永無廷尉望山頭。最宜曠野開詩思，未覺他鄉動客愁。想見霜林疏更好，綠陰時節憶曾遊。
歲月匆匆雁往迴，馬頭西去又東來。不知自有乾坤後，幾度蘆花謝復開。
槁梧策策晚風秋，始覺天邊雨意休。掃盡陰霾供一醉，豁開空闊慰雙眸。青銅未至無王老，紅袖何嫌有莫愁。我亦放顛插殘菊，不羞衰老雪盈頭。
古人削竹以爲筆，木板爲方竹爲策。其字科斗或鳥迹，或篆或籀煤傅漆。未有今人所謂墨，晉發汲冢尚可識。地中間獲鐘鼎刻，文爲之具未爲極。何其妙哉善摹畫，束縛毫管備肸飾。鶴眼鳳咮鑿湍石，黟楮剡藤擣成足。松煙魚胞和堅密，誇精鬬巧不遺力。隸真行草最後出，萬乃不能及古一。有良弓矢無良射，器利工拙繆繩尺。風頹俗降嘆近日，四寶往往俱難得，尤艱得者墨一物。燃爇膏脂磔桐實，非膠太燥則太溢。高價玄圭詭蒼璧，其實不直瓦與礫。羲獻不起歐褚畢，亦無李杜大詩伯。顛倒吏牘冒儒籍，乳臭小兒僅甲乙。苟且研磨暗竄易，奚李縱生懼稱屈。壽昌葉老獨奇崛，陟阪涉澗負囊笈。直笏圓丸動盈百，病風手試銅蟾滴。瀲灧龍光浮五色，便覺硯中轟霹靂。金錢亦不過求索，但欲流名寄篇什。噫嘻此一怪墨客，作書轉送三歎息。物有當黑不肯黑，事有當白不肯白。
春潮滯雨橫舟晚，成就蘇州一段奇。向使有人爭此渡，韋郎眼底定無詩。
下邽老子扶黄屋，直上澶州城北樓。遼陽鐵騎驚相問，舊日巴東野水舟。
我有孤舟自天地，沙頭問渡苦無人。誰家賈舶浮溟渤，脫命蛟龍亦損神。
大才定復不求售，至寶政須能自珍。一篙用著方知貴，只恐悠悠懶問津。
世多漢水昭王事，誰辨烏江亭長心。君知此處真堪託，天下無波可得深。
東籬殘菊未成塵，所見悠然意尚真。玉瓚常聞歌旱麓，白顛何得賦車鄰。欲遵飯顆山頭路，合問深明閤裏人。頼是吾徒不全弱，能來爾汝話酸辛。
攢眉抱膝一衰翁，豈爲區區口腹窮。早向前朝閲諸老，曾微晚輩紹遺風。草堂詩到夔州後，竹馬年思大歷中。略共清談商此事，未妨傾倒一樽同。
山城酒薄客愁濃，卧厭秋霖萬事慵。九月十月忽飛雪，北人南人俱笑容。
月暗雲迷度杳冥，飛鳴未肯落寒汀。得無田里聲相似，獨此長官能細聽。
秀山高處我未到，想見斯人獨嘯歌。靜賞奇雲臨翠巘，醉吞朗月上銀河。異香染筆花間寫，清影摇衣竹裏過。愧無健句凌空闊，奈此天邊絕景何。
亂離脫此生，真復類殘菊。嚴霜百草死，愧我一影獨。鄉鄰豪奪兒，豈不金滿屋。或乃盜賊起，全家被屠戮。賈禍由稔惡，寡悔勝干祿。聊保兩鬢白，時倒一樽綠。客有可人至，酒適今朝熟。隔牆馬蹄響，呵殿盛騶僕。天邊本無物，眼若送鴻鵠。
九日已過一，嘉菊無人采。晴軒醉餘芳，頼有我輩在。胸著酒斗許，意闊浩如海。誰能起九原，共與推千載。兒女較唇舌，我豈爾能凂。
生者不聊生，死者已鬼錄。死視生或優，冥默謝恥辱。側聞田野間，十人九饑腹。奈何值狼貪，尚欲肆荼毒。客去醉眼冷，獨坐數殘菊。
我詩無所師，意略與古同。豪士見之笑，寒苦啼秋蟲。采菊忽見山，不辨南與東。奇句忽天來，目斷孤征鴻。豈有學聖賢，而不忍饑窮。
移石甃缺路，折竹樊疏籬。簷間見一蛛，懸身墮長絲。隨風有所罥，羅絡縱橫施。胸中密經緯，似不過一饑。用意爾許惡，何待網成時。
平生天外心，異乎諸子者。著鞭無前途，焉用取竹馬。乍爭祖逖先，肯出桓溫下。黄鐘晚遭毀，轟雷釜鳴瓦。細玩郊沙爻，可不舉需疋。
士衡怒鬼子，仲氏不謂然。雲間對日下，此語亦淺旃。丈夫貴有立，聲名動萬年。青蠅能肆污，白璧詎改妍。君但滿酌我，一笑吞青天。
正始有遺音，衣冠落東南。典午頼群賢，歷年百有三。吾聞運甓人，功與王謝參。晦儉佐宋齊，賣國爾乃甘。陶氏獨有孫，饑死終無慚。
今日見此山，明日見此山。有時或不見，乃在雲霧間。世事亦如此，反覆多阻艱。陰晦待其晴，山色終當還。俗誚勿與競，誓死保此間。
四十五萬坑長平，五十六萬敗彭城。頭小而銳重瞳子，可謂善戰能用兵。殺人何得慘如此，不知天亦還殺爾。世間産一虎頭相，幾陣生靈爲渠死。韓擒彭醢不足悲，無辜性命供娛嬉。漢家宗社計未定，商山老人歌紫芝。相人相窮不相達，天道好生不好殺。豈無袖手閒書生，一著滿盤死棋活。
相府違離二十年，弁兮突見外孫賢。故因高韻如袁粲，豈但雄文似史遷。兵甲喧豗征馬地，音書斷阻去鴻天。因君略得平安信，諸老無多重愴然。
風吹六十二年春，又見陽和一夜新。興廢親更三國事，死生暗易萬城人。種花縱好誰同賞，置酒良難自慣貧。今獨身爲本宗長，思兄臨節倍悲辛。
至節今年始得歸，祀先牲酒亦無幾。兒孫長大衣裝少，婢僕頑慵廩餼微。交阯虞翻猶不死，荆州王粲竟何依。玉筩已想黄鐘動，只有心灰自懶飛。
昔在專城日，吾嘗破賊時。土豪勤問探，民戶感恩私。公論必旁采，下情須盡知。騎軍遠迎擊，孰識一先棋。
兵興欲兩旬，三載氣初伸。汝既甘從賊，官非樂殺人。早知膏白刃，何忍效黄巾。拙速無奇策，登城悉市民。
驟合公超霧，俄飛禦寇風。大聲千里動，陰翳一時空。遠睇烽樓外，愁吟戰鼓中。所思何日見，還得一樽同。
昨日大風聲，今朝甲子晴。整襟衣頓爽，開匣鏡偏明。早就鯨鯢築，終全燕雀成。清和舊時節，新麵入山城。
獨坐綠陰下，追思秋日春。眠蠶方放大，早麥欲嘗新。豈意賊生賊，忍聞人食人。何時兵遂解，縱遣上城民。
久謂兵當解，何知戰未休。屬方甜笋蕨，遽已艷葵榴。骨痛金瘡作，心煩火色浮。滿城俱閉戶，不但一人愁。
昔日初聞寇，諸人早出師。焚燒寧太廣，收勦已無遺。斧鉞何曾鈍，雷霆豈肯遲。遷延非决策，那得更狐疑。
小園無客至，獨坐一繩床。霽日千林淨，薰風四月凉。禽魚完孕育，草木競芬香。姓命人難得，何爲有戰場。
深言懼忤時，聊復一評之。靡暇防蜂蠆，惟工竭繭絲。因循終不恤，平定豈無期。麥赭秧田廢，人家半忍饑。
破賊須先易，行軍要出奇。霆轟當不測，烏合本無知。夏稅催科日，秧田插蒔時。掃除如少緩，兩不便公私。
客憂今歲旱，事已見幾微。早早榴花密，遲遲竹笋稀。即今防黠賊，已若墮重圍。更使逢荒歉，嗚呼萬事非。
望望遥峰外，行行茂樹中。愁添詩鬢白，旱覺戰塵紅。已嘆桑無繭，何期麥有蟲。南薰元不改，千古舜絃風。
行行密密復疏疏，銜子沿階粟粒如。幾夜夏寒疑未雨，槐安國有五行書。
端許憂差減，寧容病寖侵。添兵薅草寇，垂早降梅霖。寨破山無險，田高水亦深。著書垂不朽，或可遂初心。
黄梅三日雨，漏屋使人愁。無飯不遑恤，有書猶欲修。綿延蜂蠆賊，震動犬牙州。兵甲從今洗，民窮尚可憂。
白髪蕭蕭一禿翁，披襟扶杖早凉中。偶因不飲全無寐，自笑能詩例得窮。梅雨園林江橘綠，竹風庭院海榴紅。若非守禦孤城閉，誰有幽居似此公。
今歲知何處，天刑亦慘哉。潢池猶未靜，洚水復爲災。民叛非無說，官貪有自來。祁門鄭龍鬬，此禍又誰胎。
門外葵花一丈高，詎期端午更綿袍。佩符豈有玉剛卯，挑藥久無金錯刀。人老形骸宜瘦劣，時危心肺倍焦勞。柴門晝掩身多病，聽雨寒窗首屢搔。
濁醪兒輩尚能謀，且勿驚憂且勿愁。不肯前朝峨豸角，可於當世較蠅頭。永無紫綬金章夢，甘與青鞋布襪休。旦夕賊平歲中熟，茅柴杯外更何求。
本非高蹈掛朝冠，自是危途舉足難。世上十年人不識，山中五月夜猶寒。感風垂死骨骸痛，止酒近旬杯杓乾。牽率親朋致嘉惠，時危敢作等閒看。
强展愁眉進一杯，年年紅熟見楊梅。至親阻寇全無信，時貴嫌貧近不來。京兆舊遊張敞馬，督亢遥望劇辛臺。華榮寂寞手翻覆，好在徉狂老萬回。
晝夜雨滂沱，平疇變海河。地如隨水去，天豈厭人多。討叛猶輸粟，攻堅未掩戈。積陰凝殺氣，玄造意如何。
每日看天色，今年厭雨聲。重新六甲換，喜得一朝晴。疲卒淹窮谷，饑民守壞城。竹深荷淨處，猶憶舊承平。
昨夕星初見，茲晨霧亦披。徯聞平賊報，先賦喜晴詩。□□猶如舊，新蟬未覺遲。皇天已悔禍，小醜復奚爲。
誰遣青天變漏天，人閒無復有平田。女媧鍊石端何物，子産禜龍未必然。死徙銜冤終不雪，生存忍餓更堪憐。腐儒自笑窮今極，旬月曾無一醉眠。
本不食官粟，亦令登敵樓。鳴桴木杪急，傳箭夜深愁。暗躡蛇纏膝，塵搔虱滿頭。傳聞賊寨破，今日得歸休。
亂起杏花落，賊平梧葉飛。頓忘三伏暑，竟解萬山圍。大將傷流矢，諸軍曳血衣。先登不如此，焉得凱歌歸。
今醉翁遨古醉鄉，斯亭有路到羲皇。九流人品杯中物，萬卷家書膝上郎。山意相迎隨步好，花陰獨立滿身香。臨風詩思誰能畫，想見津津喜色黄。
身騎瘦馬著練衣，能儉誰云俸入微。延禮老儒令子拜，束鈐蠻卒到村稀。向來髯漆今成雪，此去袍青合換緋。爲報鄉鄰索南物，錦囊惟有好詩歸。
犖確蒔秈米，淺清釣鯈魚。茲事不在多，克儉即有餘。俯仰六十載，山城八遷居。憶昔罷閫幕，始有此屋廬。鞠躬畚瓦礫，流汗薅茅苴。前後列花果，左右環圖書。誰令厠朝士，又駕太守車。大兵革宇宙，乘時沸猱狙。斸掘壞畦徑，抉偷夷庭除。厨荒敗炊爨，室空移貯儲。歸來問鄰舊，死徙徒欷歔。募工淘穢井，課僕通污渠。旋理短檠燈，復荷長柄鋤。倏忽九寒暑，出入無馿輿。忍貧不肯仕，人謂回也愚。今歲事大謬，羣賊屠郊墟。古樹伐作薪，野茹挑爲蔬。淡食已數月，窮乃至此歟。筋力既衰劣，鬢毛苦凋疏。以今較疇昔，百事皆弗如。弗如又何嗟，不繫天命且。柴荆永日閉，池亭秋霽初。朝看白雲起，暮對丹霞舒。獨坐心自賞，是身如空虛。
皓首厖眉話昔遊，隙陰俯仰歎如流。萬山中遇驅駰轡，十載前同上鶴樓。洚水餘氓猶粥飯，潢池小醜更戈矛。紛紛貪吏甚狼虎，盍與驅除絕後憂。
餘民脫死初平寇，歉歲逢秋亦喜凉。止水池邊臨樹影，逆風林下遡花香。尚欣鄰壁肯賒酒，不管空庖無宿糧。已往可驚來未測，延緣聊得撫流光。
逃生何處可茅庵，城市山林總不堪。人莫我知姑用六，今非昔比更緘三。擘麟行酒海深淺，繫雁傳書天北南。數月兒曹盡饑瘦，無能衰叟但懷慚。
南山有別峰，石樹相因依。茲晨偶流目，遥見青煙微。未知此林下，誰家掩荆扉。我亦欲一往，結茅紉槲衣。秋飯所種粟，春羹自生薇。今年四閲月，孤城閉賊圍。當其薪粲絕，無翅何由飛。客謂郊關外，似覺事轉非。歲儉剽奪急，村荒遊徼稀。豺狼方磨牙，擇人以自肥。市隠世態惡，巖棲心事違。四海豈不廣，惆悵將焉歸。
童子携竹器，摝去池中萍。見魚故已佳，水底林巒青。復呼荷鋤者，薙草汛我庭。蛇蚓無留藏，行徑免露零。剗穢致潔凈，撥翳生皛熒。朗月明其摶，古鏡還精靈。語寂理已會，慮澹神自冥。白髪一老翁，兀然坐孤亭。
小桃源住飯不足，夜鶴傳聲趣駕還。細嚼紫陽山色飽，饞涎猶睨應天山。
倉皇得郡免朝辭，十六年間老轉癡。一角未堪峨獬豸，二螯敢笑食蟛蜞。刊摩干寶搜神記，嘯詠陶潜責子詩。格是世人無識者，可能更索樹神知。
十年歸把釣魚竿，萬變惟憑冷眼看。白髪相尋點鬼簿，紫金焉得返魂丹。漸驚老舊遺民盡，欲問承平往事難。秋日未須畏殘暑，浙江潮退即天寒。
今沿古泝醉眉攢，堪轉輿旋老眼寒。晝靜倚楹常獨立，夜深撫几忽長嘆。關張運去金刀絕，王謝聲沉玉樹殘。欲淬筆鋒刳鬼膽，生冤死恨海漫漫。
甫作詩爲兩翁壽，豈虞相繼駭予聞。八旬已過太公望，一旦俱爲冥漠君。場屋少時嘗張王，兵戈晚歲忽紛紜。全天所賦無遺憾，端復真修地下文。
三十年前樂事饒，閒身無事暑初銷。携琴嶽寺延秋月，吹笛江樓過夜潮。自倚豪狂詩句疾，豈虞離亂鬢毛凋。故人死盡身猶在，交道生涯兩寂寥。
更問公裳與幞頭，披襟散髪十年秋。郭郎鮑老元相□，張丈殷兄且自由。善樂神仙惟有醉，算知天地本無愁。奈何尚欲誅姦鬼，亹亹寒窗筆不休。
獨立蕭蕭落葉風，閒居已忍十年窮。幸猶張籍不終瞎，未必杜微真是聾。瑣事可容知較盡，塵編敢謂讀皆通。骨骸欲朽心神在，未害藏山待至公。
憂驚喜愕夢紛紛，了了誰能白黑分。晝夜星辰常轉換，春秋草木互芳芬。姬昌秦政今誰諱，呂洞鍾權近不聞。氣盡勢窮終變滅，世間萬事總浮雲。
窮凶極詐肆淫貪，賓主湖山晝夜酣。世事可欺沙武口，天誅難免木綿庵。貲財已籍宮宜赭，腰領猶全首欠函。地下麗華應有語，不因玉樹失江南。
原夫官賦省題詩，何乃甘心改業爲。場屋久忘塗注乙，星辰閒測斗牛箕。細看肖貌殊清徹，徐玩揮毫亦怪奇。聞道天文脩晉志，淳風會有立朝時。
暮雨蕭蕭鼓角風，草枯木落雁橫空。每逢九日不勝感，垂近七旬無奈窮。螃蟹今年猶未有，茅柴我輩亦堪中。籬邊瘦菊青如粟，已勝芙蓉萬朵紅。
江湖秋水事茫茫，近縣猶聞有戰場。多病多憂欺此老，半醒半醉了重陽。見山籬下無人至，戲馬臺頭幾客忙。萬事不同時節似，感今懷古倍悲凉。
聖善已云遠，義方猶此親。須嘗許止藥，未老竇郎椿。竹院深床穩，烟庖垢面塵。曾參養曾皙，剩閲舞雩春。
萬里蠶叢國，西南出漏天。吐蕃唐徼接，越巂漢疆連。參井星躔外，岷峨雪界邊。䍧船元下粵，劍棧忽朝燕。驃信狂圖歇，苴咩險要鎸。稱元更號謂，督爽革官聯。慰諭開行府，咨諏肅使權。貝仍通一覓，土尚錫雙田。飾齒金兼漆，充衣卉與氈。瓜匏冬更實，桃杏臘尤妍。混壹良堪喜，誅求或未悛。霜威才蒞止，輿誦總驩然。歸橐無蠻貨，征袍有瘴煙。□曾甘鞅掌，由此困沉綿。柔遠華風浹，同文譯史傳。願聞談土俗，王會纂周篇。
漢代哀牢種，瀘南大渡河。其都居善闡，有水號牂牁。丞相祠諸葛，將軍畏伏波。石扶碑故在，銅作柱難磨。古但羈縻耳，今如震懾何。一戎平六詔，萬旅削三峨。跣足遑機弩，氈頭敢荷戈。鬼王牽駿駔，冺國效文螺。梵供花優鉢，經傳葉貝多。異香燃篤耨，碩果噉波羅。碧鈿懸珠珥，銀鈎摘象馱。深秋如夏熱，窮臘亦春和。霧毒飛鳶墮，風腥巨蟒過。已還生定遠，猶類病維摩。宦思輕髦梗，閒心願澗阿。此鄉非瘴土，何幸小婆娑。
四載咸淳相，艱哉去國情。極知幾事密，或遂好謀成。董卓徵荀爽，陳桓免晏嬰。爲公翻左漢，尚覺寸丹明。
病篤辭台席，明年遂失襄。少容公展布，豈遽國危亡。此老爲微子，吾君類偃王。欺孤木綿鬼，寸斬亦何傷。
天地干戈阻，門生合會喪。謂傳和相鉢，有靦陸公莊。衰鈍辜陶冶，危疑去廟廊。空懷精衛意，無奈海茫茫。
初過城南門，即過城下渡。豈無小筍輿，未若且徒步。霜重船板滑，水涸岸石露。我老人不識，小讓樵者路。
歷險極可畏，升高宜少休。嶺水東西分，終亦歸同流。臧獲相爾汝，借竈燃枯槱。五里一酌酒，聊以娛茲遊。
我不上南山，垂近四十載。山中花瓢翁，尚與山俱在。據高瞰人世，昔田今爲海。道傍魏公亭，柱化礎亦敗。
七里南山邊，更作三里程。十里舊榷界，雙橋酒有聲。身老友朋盡，事殊時代更。茅店迷處所，飲徒眠九京。
金焦大小孤，號爲天下奇。繄此水中岑，突兀頗似之。千古幾洚水，蛟龍不能移。寄言甕牖士，守道當如茲。
溪北曰富登，溪南曰富代。其西曰澤富，富固人所愛。民貧今已極，名實殊不對。此村名杏村，杏花果安在。
昔聞馬糞巷，今涉牛矢嶺。無牛亦無矢，步步入佳境。望我端人居，時焉一引領。亦如馬糞邊，王謝芳更永。
葉有義謂何，根有即葉有。登嶺問地名，强辨果是否。我觀松柏竹，青青黄落後。葉有有此葉，可以觀此守。
斯人近云亡，華算八十四。登堂拜畫像，衣冠昂古製。有子身不死，科名今九世。焉知三家村，乃見萬乘器。
棄官逃世名，居此深谷中。谷深夜更深，劇談滋無窮。照壁書燈青，煨爐茶火紅。門外曉鷄鳴，天地號霜風。
君子貴淡交，不在杯炙間。主人苦留客，因辭乃得還。中道逢故舊，酒肉又如山。半醉可以去，豈不知時艱。
談笑復談笑，竟忘早與晚。翩翻凌深波，恍惚度層巘。醉身但覺輕，歸路不知遠。人生常如茲，百年亦易遣。
閒門空宇日蕭蕭，天地無情鬢轉凋。政使面顔成菜色，未應官職愛冰條。藏山竹簡光陰短，寄隴梅枝信息遥。不寐夜窗聽風雪，枯腸殊欠一樽澆。
七里灘西更上灘，十年生事一漁竿。故人共駭霜毛短，俗子猶嫌鐵面寒。雪屋五更天地獨，梅詩一句古今難。虛名浪得真何用，空使先生刻肺肝。
干戈洶湧一年間，酒債何時可盡還。盜起屢煽鄰縣火，軍興全赭近城山。天陰體倦金瘡痛，歲儉家寒藿食艱。最苦梅開厭求索，柴扉草舍不容關。
空山浩浩朔風吹，蕭颯如蓬兩鬢垂。獨倚寒梅看遠雪，合呼美酒賦新詩。剡舟地逈何由往，隴驛天遥亦謾思。忽憶立年湖上事，金樽銀筆永無期。
清莫清哉亦壯哉，茅廬何自致瓊瑰。江南勝賞無如雪，天下難題最是梅。剪水玉蛾能送瑞，司花青帝想憐才。老臣詩就天顔喜，叩齒當空酹一杯。
玉樓仙去老逋坡，天下詩人奈爾何。茅舍一枝元不少，水村千樹未爲多。力排殺氣回元造，善保陽神養內和。暗處尋香疏認影，可容冶思羨凌波。
老面臨高不畏風，塵寰一變蕊珠宮。驟難金碧茅茨別，預喜蝗螟瘴癘空。至潔獨凝羣物表，太和元在極寒中。絕憐詩骨能禁許，惟有梅梢肖此翁。
餘生橄欖蠖求伸，久作屠酥最後人。萬事不關閒處眼，三朝聊喜歲前春。草芽地已回生意，雪霽天應念小民。船活東遊君决計，何當同載自由身。
六十年前五歲兒，夢魂歷歷萬艱危。數聲春雨微中酒，絕好梅花大欠詩。老病自應無世味，退脩焉用要人知。十兄弟行唯身在，未可全狂且半癡。
回首同庚五歲孫，老夫老矣尚何言。一生酒債兼詩債，數畝花園半菜園。雨濘謂難來賀客，馬嘶誰忽顧閒門。倏無驟有真天相，徑爲茅柴覆瓦樽。
十年爭席聽漁樵，辦著心情耐寂寥。老覺歲華殊易邁，愁嫌日晷似難消。縱無詩句題桃板，也有春光到柳條。何限貴人近俱殀，鎮長窮健不逍遥。
融融洩洩非煙霧，金門玉堂嚴陛枑。上帝高居朝百靈，神人真官儼無數。九華種德萱堂仙，許傍紅雲聽韶頀。瓊林宴罷偃霓旌，詔賜麒麟引歸路。似牛非牛斯何祥，夢覺生此玉樹郎。渥洼汗馬實非馬，洛洞髯珠誰謂羊。天上真龍世莫測，例晦頭角韜晶光。夢中之牛頗類此，豈果噉芻甘服箱。忠臣事君比螻蟻，慈父愛子號豚犬。鳩雎夫婦雁兄弟，託物取象意微婉。冉耕伯牛司馬牛，大賢名字何赫烜。得非此母奇此兒，他年負重能致遠。繡輿羽衛歸蓬萊，奇徵異兆猶昭回。作亭大刻夢牛記，銀黄上冢兼榮哀。函關道士駕西邁，萬歲樹精焉在哉。邂逅便當知止足，拽轉鼻頭歸去來。
同時糾正諸侯學，鐺脚相鄰總鉅邦。足可養廉三斛米，未妨溫故一燈窗。有人北面求宗旨，無事東流送大江。向道紫陽山色好，何爲不肯泝溪瀧。
日日春寒晝掩扉，驚嗟六十五年非。未爲白傅同州起，猶勝坡翁海外歸。斗分軍興羣盜作，浙鄉水患細民饑。忍窮苟活猶閒管，痛惜殘梅萬點飛。
當是平生取數多，窮途無力戰羣魔。二千石濫知州事，三十年羞進士科。人老决難重少壯，春寒畢竟漸晴和。籌來算往終無益，且傍殘梅作醉歌。
老眼閒中子細看，天公作劇故多端。雪占歲稔何曾稔，雨作春寒斷是寒。酒盡悶多歡笑少，花開折易長成難。暮年不喜金仙說，到此心才悟六觀。
病骨春寒欠酒澆，關山滿眼雁程遥。有人恨過江淹賦，何處魂堪宋玉招。六十五翁來日短，百千萬事迅風飄。平生知己驚俱盡，一影窮山伴寂寥。
清曉林禽百種鳴，春寒漸暖變新聲。向陽死草青先茁，解凍枯池綠再生。太子四門何足怪，麻姑三海自堪驚。回頭最念兒童輩，不識燈宵舊太平。
性癖耽吟本不工，平生竟復坐詩窮。狀頭浪說三千字，舉手行爲七十翁。夜永自憐燈是伴，春寒最苦酒難中。王侯螻蟻終同盡，便出陽神也落空。
知舊驚嗟踵喪亡，劣容此老據藜床。六旬有五猶窮健，百拙無雙但醉狂。蒔菜連畦終歲飽，種梅匝屋滿家香。不須苦怨春寒惡，榾柮爐邊味最長。
梅殘萬點路傍雪，桃露一班梢上紅。惆悵六鼇山已去，了無情緒答春風。
乾淳以後學無師，嘉紹厭厭士氣衰。何等淫辭南嶽稿，不祥妖讖晚唐詩。三風盍遣鄭聲放，一日忽驚周鼎移。歐九登庸柳七棄，昭陵曾築太平基。
紛紛肉食笑儒冠，頼有吾徒耐歲寒。心遠要期來哲共，眼高不受俗書瞞。樽前笑語窺胸次，燈下工夫見筆端。好向故都求益友，歸時敢作去時看。
戰鼙征騎洶人寰，此道煙昏霧晦間。萬世難磨朱氏學，一官來管紫陽山。窮冬碩果何曾食，滄海明珠不再還。能作春霆啟幽蟄，終身我亦巷瓢顔。
儒風掃地久堪哀，誰與前朝養禍胎。真魏無年喬鄭壽，杜游不作董丁來。游魂葛嶺人方醉，轉盼陳橋業遽灰。頼是紫陽書尚在，不隨遷鼎委蒿萊。
錢塘湖上試經過，便似秦淮玉樹歌。突兀樓臺新佛剎，依稀燈火舊沙河。士皆戎服駢鞍馬，女尚宮粧拂黛蛾。我欲同君理輕棹，蘇堤呼酒酹東坡。
秀亭山下舊吾廬，十二年鄰長者居。近別復經三換曆，相疏不寄一行書。諸郎已了婚姻未，所至堪憐盜賊餘。老我種瓜生事拙，想君更苦食無魚。
才疏意廣道難行，深入窮山隠姓名。自分一瓢終陋巷，誰知五馬昔專城。去年是處興兵甲，此老無人問死生。忽憶杜微今七十，寄聲聊見不忘情。
清寒雪夜天，欹枕暗燈前。總爲多思慮，常令少睡眠。著書傳後世，講學紹先賢。老死將無日，空閒十二年。
暮年無寐意，燈與影應知。誰復名三叛，空勞賦五噫。今人難與語，來世尚堪期。準易揚雄業，真成覆瓿爲。
世間無限事，總不屬閒人。必欲伸公論，寧如愛老身。武成難盡信，泰誓尚非真。衛府公閭語，何哉彼鬼神。
夜眠纔合眼，即見此諸公。骸骨已應朽，精神猶自通。老懷常忽忽，暮景極怱怱。知己恩難報，皇天識寸衷。
雪聲兼雨聲，靜聽到殘更。爲底常無寐，寧當有不平。食多嫌氣濁，衾薄覺神清。萬古書燈眼，心常與共明。
涉世形容悴，違時嗜好偏。偶猶身未死，豈爲己無眠。道喪文趨刻，談高學類禪。申生真斃犬，望帝竟啼鵑。
竺國輪迴說，誣民斷勿疑。還知已死後，即是未生時。六道何憑考，三身故强推。反終更原始，不寐試深思。
細字昏難讀，孤燈冷獨挑。黄虀餘口味，白豆驗心苗。玉枕方春夢，金門正早朝。先生唯默坐，窗外雨蕭蕭。
問姓云何但指桐，桐孫終古與無窮。遥知學出神農氏，獨欠書傳太史公。可用有名留世上，定應不死在山中。休官老守慚高致，政恐猶難立下風。
紛紜鐘鼎誤公卿，孰與山林保令名。不共鵠袍爭舉業，早令熊轡紹詩聲。人間倏忽驚興廢，物外從容了死生。何限貂蟬無葬地，一丘風月自佳城。
客途窮極亦陶然，自覺平生愧樂天。能辦十千沽一斗，何知七十欠三年。日晴雪路初行處，春到椒盤未頌前。好念故園小兒女，團欒聞早醉花邊。
生平矻矻短檠窗，晚節灰心殢酒缸。百歲三分新過二，十行一目舊無雙。又驚客枕聽春雨，即合歸舟上浙江。未必樊遲劣顔子，故應學稼勝爲邦。
紅垂燈穗倍常明，緩緩晴須作好晴。著柳春風微有色，催花夜雨細無聲。爐香早起蹣跚拜，杯酒朋來瀲灧傾。一日一詩舊年例，新年一日兩詩成。
長於花擔看梅花，不訪山巔問水涯。世換湖光無減少，時來春色與增加。荒榛德祐權臣宅，老樹咸平處士家。一醉第三橋畔酒，佳蔬菜更美魚蝦。
皓月微紅映落霞，試呼樽酒答年華。柑爲天下無雙果，梅是春前第一花。自古良辰難得友，暫時老子不思家。夜深忽作大風雨，樂事元來亦未奢。
甲戌清明鬢未翁，邦君過我小園中。牡丹初喜開千朵，劫火何知付一空。展轉干戈春夢斷，凄凉風雨客途窮。九原可作應垂涕，今日前時事不同。
有生必死理之常，酒到何爲不舉觴。未問劉伶墳上土，何妨張詠鬢邊瘡。叔和解訣行尸脈，仲景工言越婢湯。知命吾當謝醫藥，服膺參也戰兢章。
似覺今年太坎軻，春寒無策與降魔。斷支酒費貧如故，細讀醫書病更多。客夢鄉關心破碎，好花時節雨消磨。時人豈識衣冠會，清朗蘭亭晉永和。
之子成春服，歡言駕出遊。殘紅三月路，疊翠萬山州。夏后乘輴澤，軒皇煉藥丘。曠平初渺莽，屈曲漸深幽。比縣干戈偃，諸村盜賊收。室廬還舊貫，邸店競新修。蠶月門多鐍，秧田草盡耰。畫龍沽肆古，檻虎驛程脩。天目蟠根遠，王干設險遒。徑紆橫巨石，澗潔見游鯈。嶽勢攀衡霍，星文摘斗牛。桑麻敦本業，笋蕨勝珍羞。谷冷長杉密，岡溫早茗抽。宣平何處在，太白此中求。仙墅丹池火，僧廬野竹秋。農談通稗史，騷詠入樵謳。楚雨三江外，吳雲五嶺頭。夕陽彭蠡浦，潮水浙河流。西望番君國，東思越相州。孰云民俗儉，政爾士風優。輿隸知周孔，章縫盛魯鄒。聖賢一道續，天地四書留。闕里瞻庠序，師臣拜冕旒。永懷枌梓故，能奠藻芹不。靈順王封廟，華光佛氏樓。端能無鬼責，焉所匪神庥。矧是儒家彥，初非賈客儔。詩材工捃摭，意匠極雕鎪。佳句垂千古，浮榮等一漚。吾家紫陽下，肯作寄書郵。
北曲南歌日日新，紅粧不逐落紅春。網魚野老何曾覷，豈是心腸木石人。
正月橋西賣酒家，柳初青眼草初芽。重來紅紫隨風雨，猶有野田黄菜花。
盡道西湖久寂寥，紅欄干落但空橋。細思未有蘇隄日，且把閒愁著酒澆。
野蔌隨宜酒半醺，富兒盤饌擁紅裙。蘭亭會上無絲竹，芥蔕區區笑右軍。
含桃豌豆喜嘗新，罌粟花邊已送春。豈謂單衣揮扇手，仍爲敗絮擁爐身。唾壺甫換痰仍滿，藥貼多誇料不真。火熱冰寒但絕欲，世間疫癘本無神。
怯寒重著舊綿裘，已見盆栽坼絳榴。自厭一春常服藥，忽驚半月不梳頭。畫評懶與癡兒辨，詩序難禁晚進求。带礪有盟猶未保，當時誰識種瓜侯。
客樓卧病過花時，老態如狂復似癡。甚欲不餐煙火食，頗能時賦草茅詩。餘生自曉寸關尺，他日誰傳髓骨皮。少許青梅傾斗酒，心醒貌醉爾焉知。
初掃蠶今欲繭時，無朝無暮雨垂垂。漁家長價蓑衣貴，種戶流涎麥飯遲。跬步過從難跋涉，等閒脫著繫安危。肉芝石髓身中有，可向山靈遽朵頤。
六年三潦困餘黎，誰識他年舊浙西。靡有孑遺何可忽，不知歸去果安之。屬方理屋又聞漏，垂欲出門仍畏泥。家在窮山亂雲外，自慚無策救兒饑。
今年春夏極窮忙，日檢醫書校藥方。甫得木瓜治膝腫，又須荆芥沐頭瘍。一生辛苦身多病，四至平和脈尚强。壽及龜堂老睦守，不難萬首富詩囊。
富兒肥馬躍雕鞍，同伴何由識木蘭。拄杖扶携元未老，交床隨逐本無官。三叉路口人心異，百尺樓頭客眼寒。黠鬼老狐足妖怪，架中閒摘舊書看。
妙年剛謂世無愁，汗漫猖狂萬里游。夢裏講經天竺國，醉中橫笛岳陽樓。散花女已無蹤矣，老樹精今尚在不。咋舌噬臍更摇手，顔瓢曾瑟外何求。
一切牽纏斷孟勞，何金爲带紫爲袍。老從楊柳櫻桃去，醉肯螟蛉蜾蠃豪。共慶龍從乾五會，誰工雉食鼎三膏。折腰彭澤不歸去，未必東坡肯和陶。
玩透羲爻未畫前，今時天即古時天。回空其庶亦其庶，軻死不傳焉不傳。積憤淫傷詩未削，暗籌微婉史誰編。繼周百世民彝在，豈爲興亡有變遷。
先生誰解與傳神，寫向吾詩似亦親。文字老坡真學士，丰姿太白謫仙人。明庭瑞彩陳圭璧，治世奇祥出鳳麟。一道澄清非所凂，湖山暫此岸綸巾。
文星炯炯照勾吳，草詔金鑾舊老儒。今□□公高北斗，後身白傅到西湖。要途未若閒官樂，心服□□貌敬殊。臭味果能有投合，及門豈在急摳趨。
上古三皇軒農羲，天始有柱地有基。腹虛與實療民饑，心塞與開植民彝。保民性命專厥司，握生殺權名曰醫。萬事萬物有偶奇，一陰一陽之所爲。五運六氣相參差，流行百骸敷四肢。河隄蟻竅如針錐，榮衛微爽顛不治。沉裏浮表數及遲，指下難明審毫釐。能肉其骨扶其危，神聖工巧古所推。汴梁凱旋并門師，代州之郭天下知。半留中原半南移，大方脈科三百朞。黄金臺邊驛騎馳，大樹古巷傳言絲。趣裝北上揚喜眉，藥囊香細溫風吹。肘後之祕神護持，本草我亦一二窺。素問難經手曾披，但於一事似有疑。左右心肝腎肺脾，女人反此背看之。叔和脈經無此辭，託名爲訣翻支離。尺盛尺弱分兩岐，句拙語俗意有疵。舉世附和莫鉗鎚，惟晁公武能辨茲。欲攀易牙別澠淄，郭侯去矣不可羈。丹砂赤箭參朮芝，豕苓雞壅敗鼓皮。百發百中謹所施，樓護侯鯖勿涎垂。弘景當有還山期，贈行聊效黄庭詩。
硯几書床茂樹間，花深竹密地寬閒。綠陰正是濃時節，遮盡人家只見山。
築室肇聞開吉卜，弄璋恰喜共良辰。千間廣厦連雲起，一顆明珠入掌新。撰上梁文焉用我，作湯餠客可無人。門閭如此須高大，他日能容駟馬輪。
趁潮小緩轉船頭，不枉湖山十日留。喜得閻徐二學士，爲傳佳句過中州。
年年節與物相符，筍已成竿燕欲雛。客裏不知端午近，賣花擔上見菖蒲。
青衫淝水去，亦足慰高年。縣以州名壽，官於尉號仙。戰場潜鬼火，耕野起人煙。綵棒無勞設，蒲輪下九天。
仙棋一局爛樵柯，塵世紛紛夢幻多。病起鏡中非復我，愁來酒外更無它。逍遥悟解參莊叟，矍鑠形容謝伏波。忽省明朝又生日，暮年歸計欲如何。
三橋北畔清湖水，雙塔西邊曉日樓。展轉愈知吾事拙，因循復作半年留。海風石首隨潮上，梅雨航船入市浮。時節不殊榮悴異，腐儒盃酒暫忘憂。
夜來終日雨如傾，曉起樓頭喜漸晴。血氣衰微吾道勝，慾心死絕此身生。一區宅愧先人業，萬首詩垂後世名。蚊喙收聲蛙不吠，忽聞鄰柳送啼鶑。
倚樓歷歷算行藏，囏阻顛危暗自傷。垂近七旬天所借，孰憐三歲父云亡。嶺南蠱毒千山霧，燕北氈寒六月霜。殿榜郡符皆畫餠，空餘骨痛似金瘡。
湯餠隨緣和醤醯，六年三潦念民饑。重逢白髪人生日，願見黄梅雨止時。詩好遠過千歲壽，家貧深負五男兒。許身稷契杜陵老，豈謂殘生乃至斯。
每於生日賦新詩，似覺今年老更癡。竊謂齊公千駟馬，豈如陶氏五男兒。能拚久客常沉醉，不念全家慣忍饑。七十尚爭三屈指，挂冠一紀此差奇。
乃翁挾藝專淮鄉，使死者生危不亡。遠如扁鵲師長桑，又如近世龐安常。所交者誰龍虎驤，真李臨淮郭汾陽。軍門出入一藥囊，精兵十萬無金瘡。參苓硝石雄附薑，補瀉虛實調炎凉。晚擇所從遨真揚，郄家太尉王東床。有子有子跨竈郎，半夜衣傳肘後方。清溪居士清名香，心欲識面形參商。邇來解后古餘杭，其言亹亹慨以慷。七表八裏誰能詳，三部九候吾獨臧。八十一難聲琅琅，素問靈樞腹爲箱。望形察色起仆僵，馘俘二豎完膏肓。傷寒足脈根膀胱，過經七日妖災禳。度彼沒溺君爲航，淺學不識空望洋。若有人兮雲錦裳，飲君一劑壽而康。贈君詩篇金玉相，貫月夜虹光燄長。乾坤六合何茫茫，生民性命孰翕張。惟將惟相惟醫良，良將無人戰卒戕。良相無人賢士藏，良醫無人彭作殤。焉得萬筆千縑緗，屈君著書肩岐黄。
絕如山谷贈初君，奇絕新詩妙絕文。斥逐三彭精異術，破除二豎奏元勳。千莖白雪難重少，一匕玄霜幸見分。可惜向來缺參請，按摩搬運漫辛勤。
積年梅雨動兼旬，咎證源源殆有因。狐假虎威饒此輩，鼠穿牛角念吾民。涎流白飯難僥倖，汗滴青秧浪苦辛。曲許乖龍啖梁燕，何如饑溺拯窮人。
夜半觀天象，無星定肯晴。河流兼市沒，船勢與樓平。未殺漂摇意，仍添颯灑聲。人膏飫魚鼈，真宰忍忘情。
波浪冒原田，羣魚不自全。返常真足怪，行險絕堪憐。驟作乘時快，遄成失勢顛。兒童拾鰻鱔，爭著柳枝穿。
陸走無非水，樓居併是泥。褰裳難跋涉，執蓋困扶携。國慮白圭壑，城危智伯堤。暘烏果安在，轉覺漏天低。
江南梅子雨，騷客古今愁。豈意連年夏，頻妨庶事秋。爲魚民自痛，食肉爾何憂。衰老那禁得，看天獨倚樓。
能免堯捐瘠，端由稷播艱。民生頻不競，世故政相關。穴蟻移樓杪，田蛙産竈間。豐凶卜簷溜，半月響潺湲。
眼待稻花看，青苗浸急湍。萬家應慟哭，五月更恒寒。政爾千倉足，猶云一飯難。凶災忽如此，容易便平安。
蒸漬衣巾醭，拘攣臂膝頑。老身何足恤，時事自多艱。井滿瓢堪汲，船高樹可攀。蒼生百萬億，性命雨暘間。
平地驚胥怒，滔天類鯀湮。稍低三板水，不活百城人。已拚過從絕，徒工徙倚頻。鵠形無白粲，蜂起有黄巾。
今日雲霄客，何人禹稷思。樹高堪避溺，稻盡底充饑。苦口非吾事，衰軀異昔時。東溟容有限，細讀后山詩。
西湖湖外水，洶湧入城流。比戶升高閣，通衢塞大舟。學泅兒輩喜，絕爨老夫憂。會見蹄涔涸，魚蝦悔浪游。
暑雨民咨怨，由來直匪今。濕能蒸病骨，滴欲碎歸心。積水連村郭，前途昧淺深。雄風楚臺上，誰且獨披襟。
七年逢四潦，苟活到于今。每值月離畢，難逢木守心。江兼湖共滿，憂與恨俱深。萬頃青秧沒，田家淚濕襟。
此事誰知我，他年豈料今。棋殘才有眼，燈暗欲無心。衰老常爲客，山林故自深。忘形侶猿鶴，可待整冠襟。
浮雲幾萬里，白日悶晴暉。稍覺波濤縮，猶聞點滴微。兩旬捐破扇，五月著寒衣。老病憂時事，高門馬自肥。
今日簷仍滴，何人膽不寒。曬帆船尚濕，掃市路才乾。造化玄機轉，生靈死命完。傳聞睦東館，樓閣付驚湍。
乃者黄梅近，朝朝以雨書。將無作人鮓，孰不困河魚。近郡淹城郭，連村浸室廬。何當與奇術，辟穀駕飛車。
甘澤關民命，隨時不在多。滴穿簷下石，爛倒水中荷。天有凶荒歲，人無政事科。誠心能撫字，乖氣轉爲和。
人閒塵不到，別是一清凉。雨足千峰淨，風薰百草香。陰森穿茂密，汩㶁泝深長。想見吳中路，連天盡綠秧。
高樓曉氣清，鐘鼓報新晴。乍覩陽烏色，頻聞喜鵲聲。縱難期上熟，差足慰深耕。忍見民窮極，唯宜歲事成。
十里方諸影綠鬟，空濛瀲灧一窗間。天河不洗讀書眼，未可同君上此山。
八月濤江五月湖，畫圖一見粟生膚。君家奄有兩奇觀，更覺天真勝畫圖。
稍復橋痕舊，俄驚礎汗非。豈宜真洶湧，止可略霏霺。河伯毋流毒，雲師幸霽威。劣能驅暑氣，即願吐晴暉。
吳郡傳猶庶，嚴灘報可驚。田中車水出，城上駕船行。旅屋仍簁漏，窮簷用盎盛。幸而有雷電，此雨不難晴。
昨日占天色，心知有異同。甫能湖水綠，不合曉霞紅。龍挾滂沱過，蠅驚霹靂空。斯須即開霽，共快楚臺風。
誰保南陽百世阡，控頤別頰每堪憐。發丘郎將焉容禦，裸葬王孫幸獲全。何所不如圍即墨，厥今安在像祁連。小詩更舉樊崇事，好與慈孫孝子傳。
十六迴更癸丑春，蘭亭臨本尚如新。學書良易人難學，聊喜他鄉見似人。
垂及七旬叟，行將三伏時。歸期秋未定，病勢夜尤危。眼困終難寐，心明尚可醫。陰寒伺陽燠，間隙不容絲。
樓高夜獨吟，鑑古復籌今。不競當知命，無瑕在養心。人聲鐘後絕，天影水中深。風檻微凉處，時時一正襟。
西湖處士骨應槁，不復龍蛇看揮掃。是誰招此斷腸魂，竹外一枝斜更好。
小閣微凉上，閒人半醉中。雙明螢度水，一向柳拖風。委曲聊隨俗，艱難敢諱窮。香山吾不逮，猶勝杜陵翁。
太白星初上，參旗井鉞連。新秋知幾日，酷暑極今年。足不能離地，心常欲契天。水鄉差得稔，亢旱念山田。
危欄空闊上，牛斗轉天心。爲底常無寐，頻來故獨臨。船聲終夜靜，樓影半河陰。詩就忘工拙，隨宜莫苦吟。
邇年士夫乏廉稱，或以廉稱不稱能。兼廉且能毅且弘，嗟我有眼見未曾。君侯妙年翔鯤鵬，橫擊海宇無與朋。孝事其親行有恒，移忠於君德日昇。胸中朗徹水月澄，筆端變化雲霧蒸。惠者懷之威者懲，內作心膂外股肱。浙右艱食何頻仍，六年三潦歲不登。勸分之意極哀矜，坐使粒價不敢騰。餒腹再果僵復興，今秋大稔稻沒塍。長吏於民無弋矰，如寒與裘暑與冰。老夫昔也霜後鷹，即今僅似癡凍蠅。一紀不仕閒如僧，少陵日困糴五升。猶此客窗吟孤燈，往哉一見賢左丞。
誰家秋夜搗衣聲，遥憶良人在戍營。野宿貔貅天一角，樹移烏鵲月三更。怨懷想像閨中切，逸韻悠揚枕上清。砧杵催成歲遲暮，撫時亦覺壯心驚。
丈夫志四方，出戶無萬里。焉能縮如蝸，鬰鬰久居此。于思今子駿，落筆甫友美。衮褒一字難，何獨賞之子。勿謂貌甚尫，力可拔象齒。隘哉招海柳，詎識子路喜。橄欖政復苦，異彼道傍李。豈其諫塗開，可口不見紀。峨峨黄金臺，梯飈凌太紫。大川楫方舟，明堂棟文梓。新豐馬周足，斗酒可以洗。
積雨不可出，五日無鹽醯。縱復有雨具，出門將告誰。茲辰復何辰，明窗漏晴曦。我有古猗蘭，瓦斛以蒔之。舉世無識者，惟有秋蝶知。紫穗密匼匝，雪茸紛葳蕤。國香襲衣袖，堅坐神自怡。微詠韓子操，長歌湘纍詞。空庖不遑省，聊足忘調饑。
怕見秋深秋又深，青燈白髪厭愁霖。百年剩幾重陽日，萬事都無一稱心。自揣老懷饒感慨，可須佳節强登臨。在陳自鄶哦韓句，敢望空罍有濁斟。
秋霖欲洗庾公塵，不管樓頭客恨新。塞雁又爲江左客，菊花曾識晉時人。百年虛谷先生老，一紀嚴州太守貧。幾向客中度重九，苦無佳句答良辰。
猗蘭奕葉曉疏晴，栩栩秋光小蝶輕。皂翅綉花三五點，庾郎無句畫難成。
綠葉枝頭紫粟叢，素花抽雪細茸茸。國香政要枯如臘，旋買離騷置冊中。
老子今年忽不貧，價方玉佩有蘭紉。一枝半朵懸衣带，肯羨腰間大羽人。
油泥方滑道，返照隔樓明。年已如秋老，心猶愛晚晴。鼓刀寧異遇，带索定徒行。倚遍闌干夜，寒砧處處聲。
紫蘭黄菊園丁送，亦有鄰翁送酒來。何忽於斯須煮藥，不然夫豈怯銜盃。登高朋友空相覓，抱病情懷未易開。過了重陽更堪醉，霜天螃蟹小春梅。
莫欺虛谷太凄凉，短髪頻搔意自長。萬古江山宜晚景，一番宇宙更秋光。東籬把菊非塵世，左手持螯可醉鄉。二物於吾猶莫逆，達人何日不重陽。
不惜佳人國爲傾，髑髏頭蓋野狐精。丈夫更有何郎粉，老眼須君業鏡明。
松江太守今賢侯，喜有螃蟹無監州。左手持螯右杯酒，文章政事第一流。吳田今年十分秋，各執稻穗朝厥酋。初生瑣細類蟛𧑅，既長魁巨肩蝤蛑。漁父橫江竹爲斷，照夜紛紜燈火亂。取之一蟹勝一蟹，尖美於團十月半。怒目橫行敢抗虎，宜爾就擒墮烹爨。黄堂不忍專俊味，遣餉不減錦繡段。老夫菜腸久雷鳴，忽四十輩來崢嶸。得公宰相三斗鼻吸之醋，剉我坡仙一年好景之橙。金臍雪脆手自擘，何必牛炙兼羊羹。饞拏涎攫快一醉，焉待將糖而彌躁，带糟而微生。一詩往謝張夫子，莫怪無厭猶未已。內黄侯承津致矣，但欠青州從事耳。
聚斂臣應愧直臣，暫閒身似勝官身。險夷異路良難測，進退忘懷直任真。萬國山河封域廣，九天日月照臨新。烏臺鳳沼登耆舊，屈指如公幾正人。
五朝遺老四專城，年號凡經十四更。八袠即今踰少壯，七人從昔冠耆英。凍窗映雪能堅坐，泥屐看山只步行。清健如公天下少，平心心事十分平。
不到水西久，十年懷夢思。重行兵後路，暗覓壁間詩。僧出房俱鐍，人遊榼自隨。隔溪望城郭，未覺似春時。
秋高親見老崖來，險阻嶔崎付一杯。萬古懸知名不夜，九泉誰免骨爲灰。輕鷗熟與風波狎，勁柏寧資糞壤栽。却笑諸兒浪生死，大都暮落枉朝開。
筆法君追寶晉齋，禪機我愧老蒲鞋。嘗僚臺閫相知舊，得友江山到處佳。鐵馬塵高頻極目，錦鱗音斷豈忘懷。亦思竹底陪溪逸，人品終疑未易儕。
野鳥呼風金粟堆，曲江宮殿委荒苔。是非誰辦筆褒貶，鴻燕屢驚春去來。偃月人今姦骨朽，浣花翁未醉眉開。吟君詩罷登山崦，立盡斜陽尚懶迴。
治郡年才半買臣，青春天上送麒麟。鼎來好事由陰德，曾活澄江十萬人。
相門佳氣夜葱葱，早已憑熊更夢熊。二十此郎作文賦，乃翁仍是黑頭公。
昇平重見上元天，簫鼓聲中璧月圓。惟有高門更多喜，金盤分送洗兒錢。
積善懸知慶有餘，芝蘭衮衮秀階除。紫陽一滴泉源遠，早聘名儒授四書。
朝匹吳君暮越臣，一顰何用訾東鄰。阿承醜女五噫婦，似勝苧蘿山下人。
洛雪一丈凍獨鼾，誰其排闥驚袁安。千載神交兩賢令，寄意愛此英姿寒。馬縮龍埋萬木折，胸次陽和骨立鐵。紈袴兒曹東風花，不耐春寒能耐雪。
燈節蕭條雷後雪，花天料峭雨餘霜。經旬不出無情緒，恰見鵝兒似酒黄。
女伴新晴喜曬衣，老人閒步覽春暉。隔籬一樹桃花發，初見今年粉蝶飛。
肯着雙瞳子，來看一禿翁。短篷君載月，孤屋我吟風。籛耳終遺骨，松喬竟落空。癡人喜甜舌，誰悟大槐宮。
今年一何異，人日苦連雨。甲子復不晴，吾密識諸簿。燒燈前一夕，轟然震雷鼓。醉卧初未聞，遄駭雪霰舞。乍暄汗膚爛，倏凍尪脊僂。造物謔百昌，摩手遽斫斧。侵尋二月初，野桃半吞吐。嚴霜甚臘天，挫使顔色沮。日昏盪黑子，天暗墮黄土。占讖或未習，災眚亦可覩。有客言近縣，癘鬼肆虐侮。槌撞體肢軟，骾棘喉咽楚。一家朝團欒，暮輒踣四五。上丁祭孔廟，儒冠列如堵。鼻壅背肩縮，咯唾滿廊廡。閒居乏薪炭，畏風緊扃戶。病輕勿輅醫，芎芷自煎煮。橫縱亂方書，疊重着褐裋。向來佳氣和，藜杖涉園渚。掃涸詗新泉，搜枯攬幽莽。融澌跳鮒鯈，潤壤泄蛙鼁。謂即挈蠻榼，所至品村酤。此意未獲騁，叉戟已見拒。遥遥鶑花饒，惴惴蠶麥腐。身患能有幾，時憂卒難數。乾坤亦大矣，一喙其何補。小待春事深，汛墓宴別墅。
十載離鄉邑，言歸理舊鋤。僅憐空宅在，半駭近鄰無。古廟叢枯木，寒宵吠訓狐。兵餘有乖氣，春色亦荒蕪。
晴向小園窺，今朝忽有詩。乳鵝殽菜葉，躍鵲顫花枝。春氣寒終暖，愁人老更衰。醉僧約同飲，徇俗未容辭。
淺淺花開料峭風，苦無妖色畫難工。十分不肯精神露，留與他時著子紅。
錦城春色萬人迷，飯顆無心著品題。實不如華謾穠艷，秋霜誰覷海棠梨。
鬬草吳王眩越娃，終然輸與老陶家。雪挑霜煮春無盡，不似吾園薺菜花。
只供寒士飽詩腸，不伴佳人上繡床。黄蝶似花花似蝶，柴門春盡滿田香。
劉郎異種出天台，雪裏夭夭解早開。鄰舍覓花聊折送，祇應遥認是紅梅。
此亦桃花彼亦桃，成蹊各各綻春苞。一朝開出紅千葉，何啻高才十倍曹。
阮郎溪上醉腮融，驀忽深紅又淺紅。料得金閨描繡樣，一花成換幾針茸。
一種玄都舊種花，誰將縞雪換蒸霞。羣仙醉啖瑶池果，况核曾封白玉砂。
仙根判耦得無差，春對夭桃夏對瓜。此豈輕浮閒果子，白花亦復勝紅花。
仙姿白雪帔青霞，月淡春濃意不邪。天上嫦娥人未識，料應清雅似梨花。
槁若叢蓍未見妍，一條條雪半春天。醉鞍把玩歸來晚，蒲市人驚玉馬鞭。
疏枝堅瘦骨爲皮，忽迸紅英簇紫蕤。嬌女乍看齒生液，分明茜糝綴餳枝。
石楠巖桂萬年枝，方駕分花占四時。犀甲鶴頭傲霜雪，入春猶見歲寒姿。
十二循環換律筒，芳葩長是笑春風。山家不識堯蓂莢，日歷聊憑月月紅。
燕忙鶑懶聽芳詞，憶醉西湖畫舫時。山墅不知春早晚，隔牆數點墮書帷。
悵惜年光怨子規，王孫見事一何遲。等閒春過三分二，憑仗桐花報與知。
雪盡深林出異芬，枯松槁槲亂紛紛。此中恐是蘭花處，未許行人著意聞。
藥辨君臣醫或誤，花旌王后俗徒奢。早蘭晚蕙真兄弟，我與二難分等差。
春工借露染鶑裳，欲學東籬一樣黄。輸與菊花在何處，止禁晴暖不禁霜。
月桂金沙各鬬春，薔薇紅透更精神。雖然面似佳人笑，滿體鋒鋩解刺人。
未用爐薰燃篤耨，何須粉面佐娉婷。通宵痛飲此花下，露滴杯中酒更醒。
海南藥物木香重，何似𩰀鬆高架花。春晚日長香滿院，天教富貴屬詩家。
舞姬初試薄羅衣，趁蝶隨蜂玩午暉。各折一枝入深院，歡聲贏得繡毬歸。
眼中不復見姚黄，從古揚州亞洛陽。何止中郎虎賁似，政堪花相相花王。
土山未甚正，有石亦頗欹。方矩一再度，夙具鍤與箕。晨興命工徒，將一大治之。掃礫斫枯枿，擁泥護芳荑。春雷已驚蟄，猶以寒自疑。蚯蚓縮未動，蝦𢋙僵如癡。此役彼不安，慈憫其忍爲。復有蜈蚣蝎，壤發難迅馳。僕夫聽使去，梃杵肯遽施。至所謂蛇者，衆怒爭剪夷。赤練稍宛轉，碎首忽若糜。人跡不至處，擲出園外籬。天地主生育，乳孕無窮期。何土草不茂，何水魚不滋。毒堇及淫蜮，賦物曷至茲。崢嶸不能畝，蝸蟻千萬斯。凶惡如此輩，均受亭毒私。理有不可曉，顔跖同世時。閒居理花藥，娛心聊自怡。小小事興作，蟲豸關安危。何况大騷動，瘡痏良可知。誅惡亦一快，感慨因成詩。
荷鍤除園棘，鄰翁誦所聞。花開爭共折，草長竟誰耘。薪赭近郊樹，畬燒無主墳。問言何至此，軍馬日紛紛。
天地一閒人，園林數畝春。認苗諳藥性，養果護花身。社友同疏飯，鄰兒笑野巾。空庭維老馬，不出動經旬。
汲水洗青石，寘之盛酒樽。身閒宜獨坐，手冷喜時捫。曉露黏花片，春苔蝕浪痕。從吾已安穩，不復動雲根。
林間一磐石，壺酒玩春暉。混沌本無竅，桔橰焉用機。亂花紅雪舞，遠岫翠屏圍。車馬紛紛者，能知此似稀。
燈花昨夜饒，喜事集今朝。新立蒲萄架，初嘗枸杞苗。天清詩眼豁，春暖酒痰消。更復得奇石，數峰昂碧霄。
胸中書萬卷，老去與誰論。不善謀人國，猶堪灌我園。草長門晝掩，鵲下土新翻。物理閒推測，天機未易言。
花有如罌粟，能同橘不遷。茄藤宜硬地，豆莢惡肥田。元勰齊民術，夷吾土物篇。園丁初未讀，口訣自相傳。
十載前初種，酴醿間木香。對花猶綠髪，携酒有黄堂。忽起風雲陣，幾成鹿豕場。少陵憶嚴尹，非復舊春光。
萬山山頂郡，城郭欠陂池。灘落動千丈，井深非一施。養魚埋巨甕，澆菜緝脩縻。蹇淺仍辛苦，逍遥意自知。
新年雨雪頻，五戊又踰旬。寒更過於臘，晴猶不似春。燕瘖甘再蟄，花瘦黯無神。賣樹翁來說，村多疫死人。
今日春纔暖，侵晨董蒔耘。禽聲眠欲覺，花氣夢先聞。樹絡蜘蛛縷，泥鎪𦚧䏰紋。乾坤無晝夜，生意自芸芸。
岑寂觀羣動，舂容領衆香。三椽容卧起，一鍤共行藏。俗眼榮朝槿，頑軀敵閏楊。皮枯面黧黑，心鏡皎如霜。
真山焉用假，山假意還真。巨石起奇士，幽蘭延故人。雲生如望嶽，地僻不爭春。圖畫傳京洛，應多欲問津。
山甑饙秈米，春瓶炙草茶。無能賡喜起，自愛押車斜。老不貪仙藥，貧猶種好花。人間十萬戶，難得一詩家。
猿鶴閒朋友，知予近况無。春遊靴露指，夜讀燭燃鬚。醉苦鄰僧强，饑從小僕逋。山農來賣笋，與米當青蚨。
徑捷人蹤雜，牆頹地界斜。織籬呼野老，烹茗諭鄰家。舊穴通羊豕，新畦隔芋瓜。尚當分汝果，幸勿竊予花。
遠石疑堪取，層崖試共登。偶遊梵王舍，略話祖師燈。怪象撐獰盼，殘碑搨壞稜。世間何不有，巢賊亦齋僧。
芍藥抽紅銳，荼䕷縋綠長。幾家蠶落紙，比屋燕分梁。穀雨深春近，茶煙永日香。詩成懶磨墨，拄杖畫苔牆。
圃事亦兒嬉，因成二十詩。似蒙神物助，堪作畫圖披。南面開書閣，東偏浚墨池。土功恐難極，莫可且隨宜。
杞菊先生誤作州，歸來誰復與同遊。蓑衣正可眠牛背，肉食終非相虎頭。欲起黄陳分宇宙，能穿草樹憩深幽。相看不用多言說，須向拈花笑處求。
李長庚願識荆州，馬伏波今愧少遊。古道直能膠鳳觜，官身焉取爛羊頭。苦心文字雕奇劂，遁世林巒擅僻幽。鶴竹蜂花有家法，唐瓢更向外人求。
竹繞屋之外，屋中人定賢。戛風疑有客，攪雨不妨禪。勿起青奴想，毋垂玉版涎。新梢添秀色，長日照吟編。
衰懶新詩少，芳菲急景過。來牟初餠餌，科斗已笙歌。獨幸閒扃戶，誰方遠荷戈。隔牆落金彈，但避勿誰何。
近午初微暑，侵晨尚薄寒。暗窗蠶績響，危棟燕泥乾。問價纖絺貴，尋盟舊扇完。野人言麥熟，出郭好同看。
茂密踰千樹，深幽僅一家。新蟬初蛻殻，穉菊始分椏。潤氣青陰石，晴光白濕沙。晚凉督園叟，添竹引籬瓜。
窗皎日穿紙，巾凉風透紗。捕蟲憐鬬雀，蝕果去饞蝸。腸滑嫌灰酒，脾虛已未茶。暑天仍老境，强飯庶無他。
霹靂疑天裂，霶𩃱劇海翻。勢來能許怒，事過了無痕。朱已泥櫻核，青還茁韭根。晚晴聽人說，溪漲近城門。
後生可畏古云然，斗大荒城得兩賢。句眼端能敲一字，吟腸何啻著千年。淡中滋味參須透，聖處工夫語不傳。我有長明古燈在，未妨三絕少陵編。
程君骨骼鼎鐘古，楊子精神霜月明。學海一針元自正，詞場百喙不能鳴。文潜雄渾開前路，無己深幽助晚成。老我苦心知己解，相逢差足慰平生。
俸儘青錢少，衣惟白苧粗。賃樓鄰羽客，買錦護梅圖。棋每藏高著，詩曾斷幾鬚。生祠誰畫得，清苦一臞儒。
寂靜日月白雲鄉，漂摇湖海厖眉郎。壁間猶見畫龍在，柱表不聞歸鶴翔。杯酒新竹與同色，爐熏異花無此香。索茗澆渴上馬去，綠樹含雨山蒼凉。
一叟西郊至，農談半日閒。但容身少健，未覺世多艱。役倚淘金免，逋期穫麥還。苦辛仍節儉，聊得老田閒。
客言亂時事，可駭不堪聞。田主戕凶佃，民妻掠亂軍。草高城裏屋，樹赭壠頭墳。降盜多珍賄，人傳大將分。
得非阿瞞黨，忍作發丘郎。誰實驅爲賊，官今視若常。故無金椀出，豈有竹書藏。風俗衰如此，非徒痛此殤。
之子酒所，龍蛇揮掃。清風拂硯，明月視稿。佳思湧出，傍觀驚倒。豈不有學，升之曰造。
花擔移來錦繡叢，小窗瓶水浸春風。朝來不忍輕磨墨，落硯香粘數點紅。
高不至元愷，下不爲庶頑。木雁有不幸，霧豹藏其斑。天衢龍鳳翔，萬一冀附攀。未若頌我酒，善閉劉伶關。歲寒昆蟲蟄，日暮飛鳥還。小侯大者王，焉識商顔山。
六用甚鍛鞴，我非金石頑。謂古有不死，請看湘筠斑。神仙虛空中，黄鵠高難攀。月娥本無藥，鬼門焉有關。自能節嗜慾，即是丹九還。內觀無愧心，所至三神山。
六度莫先慧，三風尤惡頑。此心朗如鏡，磨盡青銅斑。微利毫髪計，虛名分寸攀。朝市多此人，平地劍門關。老夫一丘壑，轍迹無往還。彼哉峴山泣，况乃泣牛山。
官罷賓客散，家貧僮僕頑。尚有此阿堵，苔錢何斑斑。酒從田父飲，果聽鄰人攀。四壁夜無盜，焉在門常關。浪作送窮文，五鬼驅復還。士各行乃志，慎毋賦招山。
書貴有容德，曰無嫉于頑。鳳鳴鷙其翰，貍首於菟斑。楚楚夸毗子，自謂高難攀。焉能凂我哉，冰炭何相關。君欲遂勝彼，隻輪俾無還。不見古戰場，暴骨堆如山。
往古豈可泥，羣飲懲商頑。我有漉酒巾，糟粕常斕斑。其在易之需，雲天未渠攀。宴樂以俟時，雞鳴當開關。醉鄉幸有路，可往不用還。何能顧金錢，悠然頹玉山。
擬訓諸郎業典墳，浪嗔衆富醉紅裙。千金子擁三千客，萬戶侯提百萬軍。带索榮公知不羨，飲瓢顔子定無聞。淵明肯仰宣明面，早辦棺前自祭文。
世變茫茫不可期，珊瑚作婢搗黄糜。八千里有假附子，二十年無生荔枝。司馬夢迷蘇小小，屏山詩痛李師師。祇應骨朽心猶在，倒海難湔萬古悲。
直道難容世，深言易絕交。但稱司馬好，勿解子雲嘲。彼自盟黄棘，吾寧藉白茅。一竿至清水，歸去老江郊。
綠葉梢頭紫粟攢，離騷經裏古秋蘭。時人誤喚孩兒菊，惟有詩翁解細看。
可待清秋菊共芳，春苗夏葉已先香。握蘭故事人誰識，夙世龐眉漢署郎。
遠聞香淡近聞濃，紫穗絲絲吐雪茸。不識幽人殢姝子，兒曹方醉木芙蓉。
玉露金風喜乍凉，紫莖綠葉薦秋芳。今年最好中秋月，更著秋蘭月下香。
椒漿桂酒蕙蒸殽，學子人能誦楚騷。惟有籍蘭無識者，老夫對爾首頻搔。
紉蘭爲佩楚忠臣，直道從來不屈身。爲報拖金鳴玉者，如君多是折腰人。
雪絲鬆細紫團欒，今代無人識古蘭。本草圖經川續斷，今人誤作古蘭看。
一幹一花山谷語，今蘭不是古時蘭。重陽菊畔千絲紫，隆準曾孫却解看。
楚詞蘭有晦翁註，模寫真容本陸璣。不待花開著囊貯，紫莖綠葉可熏衣。
易象麗澤兌，朋友以講習。設官爲之師，義取互相益。六位六爻畫，分明如六人。君子不可疏，小人不可親。初以剛居下，不與四爲應。和兌未有疑，吉士故可信。二以剛居中，承三其人柔。孚兌內不感，有吉無悔尤。六三柔失位，其凶曰來兌。來兌欲媚我，妄說政可外。九以剛居四，六處三五間。商度久乃决，在惡三之姦。五象師之位，剛德既中正。上比六見剝，願勿信彼佞。極說不知已，引三之柔類。此道未光大，正人所遐棄。一令而民說，燮調奠乾坤。一言朋友說，師道亦云尊。大哉說之道，惟以剛爲主。師友相與間，柔佞謹勿取。
酒箴酒頌日夜讀，後喜伯倫前子雲。浪說平生三萬卷，一言無用總虛文。
雪天人品最高者，蓑笠江干一釣竿。才有侍兒焉識此，党暉陶穀總酸寒。
人生真樂在田廬，幾頃膏腴幾卷書。遴選友朋研簡冊，撫存僮僕課犁耡。紫荆一樹永無恙，丹桂五枝應有餘。孝弟儉勤植根柢，時聞佳氣又充閭。
已近江南煮酒天，單衣時節更重綿。女郎鬬草頻呵手，老子看花剩聳肩。歸燕迎風簾外語，新鵝怯水岸間眠。雪如柳絮絮如雪，醉眼難禁故放顛。
殷仁周壽缺圓形，釋寶仙清笑乞靈。何限台階隆爵位，誰堪鼎足並儀形。歲寒臭味松梅竹，乾象光芒日月星。野服不殊人品似，年年蘋藻薦芳馨。
黌宇祠堂塑像新，兩朝邦伯間邦民。沒身不朽緣何事，異世相知自有人。梅魄鶴魂招處士，松心鳳咮吊纍臣。宮牆數仞嚴香火，似勝蕭蕭野水濱。
相馬有伯樂，畫馬有伯時。伯樂永已矣，伯時猶見之。長林之下無茂草，此馬得無半飽饑。一疋背樹似揩癢，一疋齕枯首羸垂。趙子作此必有意，志士失職心傷悲。我思肥馬不可羈，不如瘦馬劣易騎。焉得生致此二疋，馬亦如我老且衰。破鞍弊韉骨硉矹，狂豪敢學幽并兒。無世塵處天地闊，我後子先緩轡看山時賦詩。
百品千株養牡丹，遠同京洛近新安。種非富貴不能種，看到子孫方是看。麟脯瓊漿金鑿落，蛾眉翠袖玉闌干。天香易賦難陪席，政恐詩翁骨相寒。
酒醒不能寐，夜起讀我書。讀久良有得，就枕省其愚。古人骨已朽，言語留緒餘。不頼燈與目，何以决豕魚。我心本至明，燈目焉得如。所取外有資，終由受處虛。內外相爲賜，猶彼食飲歟。不有脾胃實，八珍將吐諸。
徹夜無眠直到明，擬春晴又不春晴。酒材劣致平原督，花事愁聞望帝聲。病體慣經寒熱證，倦途渾忘短長程。五年浩蕩江湖夢，猶喜相逢得友生。
惡風夜洶疾雷頻，稍卧還興起倒身。政復花時如此雨，誰知我輩本無春。破衣垢膩瘡饒癢，短被斜欹脚倦伸。捱耐天明招敢叟，能來破悶頼斯人。
詰曲盤桓手共携，暮歸了不記東西。初筵秩秩談無底，厦屋渠渠醉似泥。老貌白頭愧青鬢，豪吟野鶩雜家雞。相看一笑消長日，未信人間物易齊。
政是清和四月天，馬頭無數好山川。千花果熟黄鶑樹，百穀秧深白鷺田。漢傳風霜驅使節，越溪冰玉劈吟牋。四州士友相吟送，應羨風標似謫仙。
欲作空門補處人，如何頭上裹頭巾。曹溪一夜傳衣鉢，元是當年行者身。
可是馿蹄復馬蹄，忍將玉雪污汙泥。世情巇險君知否，滿地人間鐵蒺藜。
將軍從元戎，六年守襄陽。大小百餘戰，裂衣裹金瘡。相逢說往事，鬚髯猶奮張。歲晚不得志，巡邏分窮鄉。窮鄉民不多，詩書間耕桑。古不識兵火，承平異邊方。一朝六鼇抃，罅隙疏隄防。有盜黠如鼠，有吏貪如狼。將軍手拊摩，不忍斧斫傷。一語對曲直，冷泉解沸湯。去著來時袍，蕭然無裝囊。但有送行詩，至今猶珍藏。壯士困資格，逆旅慳齎糧。况又頗抱病，新添滿頤霜。萬人爲翰墨，無一曹思王。萬人握干殳，無一關雲長。幸而一有之，時論紛臧倉。恨不釃斗酒，與公歌慨慷。將軍未五十，意氣摩穹蒼。春鴻定决起，天驥終高驤。
駟馬未多疏受去，竹林且擬阮咸遊。想見天風鶴鳴和，月臨蕙帳夜山秋。
萬古天冠地屨身，畫師遊戲恐非真。父生師教成何事，甘作蓬頭跣足人。
聯翩同掛別闈名，尚得秋崖病體輕。三十四年如一瞬，夢中時見老先生。
秋崖猶子蛟峰弟，同榜三人老弟兄。君玉中嘗辭直指，去言晚乃佐專城。
不識康廬真刺史，可憐德祐假平章。木綿老鬼死遺臭，萬古秋崖姓字香。
子陵灘上一詩翁，七十四年雙耳聾。第一老窮吟第一，一樽時與酹江風。
好山多處說嚴陵，官事閒時定一登。野寺豈無僧十百，愛僧須是愛詩僧。
存齋尚書曾大父，勇退不肯登二府。脫靴亭記斥巨閹，風節文章照千古。雌甲偶同君乃祖，早衣綉衣持漢斧。飲苕溪水二十年，杜門不出守環堵。老眼青此名家孫，妙齡謹恪寡語言。試文合應進士格，貤澤宜霑任子恩。時異數奇以藝隠，粉墨丹青窮討論。建章宮可一尺紙，刻畫萬戶雕千門。東坡先生萬卷腹，顔筋柳骨寓枯木。我嘗竊評文與可，所寫是詩不是竹。後生可畏但勉旃，矧爾文獻亦西蜀。讀書少著十年工，落筆定無一點俗。紫陽山下虛谷翁，懸知萬古皆虛空。虛翁之心卧我谷，夜嘯山月朝吟風。請君爲我畫此意，三間茅屋深雲中。我詩或足傳不朽，與君姓字俱無窮。
此畫良真李伯時，形容飛動卒難詩。但將元祐蘇黄作，開卷焚香朗誦之。
纚笄宵衣，古士婦服。高髻雲鬟，叔季之俗。繄是丹青，間以冠髽。孰爲主婦，果蘇蕙耶。
陳隋餘習尚塵飛，可乏詩壇白羽揮。凡物晚成華者實，如吾素論是耶非。三生不墮揚州夢，一笑應知佛祖機。苦學若人亦餘事，真源向上更深微。
帝敕王家專管竹，子猷高風誰可續。西州間生文與可，後來特判篔簹谷。帝敕陶家專管菊，千載淵明一影獨。分司旁出可無人，醉插齊山容杜牧。梅花天下第一花，天下好詩翰林家。孤山山下清淺水，疏影年年橫復斜。水中漉影出此句，美玉鑿石金淘沙。至今和靖一丘壑，敢有代者需齊瓜。乾坤故異醯雞甕，元來別有梅花洞。玉堂不隔蓬與弱，自是世人肉身重。周郎妙年有仙骨，月夜往來跨鸞鳳。自言家住梅洞中，怕泄天機稱是夢。芙蓉城主傳石丁，洞天是處花冥冥。蓮花博士薇花郎，玉階除拜時告廷。世間善賦梅花者，定皆梅洞諸仙靈。梅洞梅洞果何在，七十萬里天常青。
荀氏八龍，慈明無雙。豈有頭與角，可以模形容。賈氏三虎，偉節最怒。豈有毛與皮，可以析毫縷。古人畫馬非畫馬，借此繪寫英雄姿。東方角龍西奎虎，天有之人亦有之。善書畫意不畫像，妙在託興如聲詩。點睛飛去果有許，烈裔顧凱亦未奇。卧龍未飛，睡虎不吼。一飛鱗蟲附之皆上升，一吼百獸聞之悉竄走。人見此圖指點爪牙然不然，我得此圖屈伸語默觀聖賢。
南北間關萬死身，今年六十九年人。偶容有酒仍容健，不嘆無官肯嘆貧。遣禮送詩煩故舊，借樓市饌請比鄰。還聞共說虛翁壽，似陸嚴州過八旬。
萬物乾坤判女男，始終玄理要精探。九還七返無成說，一守三存亦浪談。未必陽神正解出，可憐癡計謾多貪。誰能喚起梅花夢，生死何爲十有三。
邂逅相逢兩禿翁，亥年巳月巳時同。偶先一日敢爭長，各及七旬俱固窮。塵世誰能吟鬢白，少年莫笑醉顔紅。累朝南北興亡事，合徵公爲太史公。
平分天四序，最苦是炎蒸。在我須無欲，於斯患不能。又應當閔雨，誰識始藏冰。人力回元造，生生實所憑。
樓東清曉起參旗，火伏三金喜應期。車馬塵中猶苦熱，故山已是早凉時。
雖未登三十，知君已幾年。先師斧脩月，名父柱擎天。失怙初周晬，耽吟早極玄。孤身能自立，萬卷絕芸編。
千萬人叢裏，應難一一尋。政須真具眼，始可與關心。匠手斤忘堊，禪機芥遇針。絕弦吾欲理，忽復有知音。
知己身俱老，逢君淚欲傾。不時思令舅，無可報難兄。湓浦稀魚素，陽山杳雁程。平安只消息，聊此慰羈情。
平生但力田，豈計不逢年。吾道桴浮海，斯文筆補天。早能丹點鐵，曾用白嘲玄。萬慮今亡矣，焚香易一編。
玄珠在掌握，一失永難尋。豈不求成道，誰其辦苦心。待時花結果，著力杵磨針。何幸忘年去，能鳴治世音。
忽復機鋒對，真堪底裏傾。果能成伏老，時許喚殷兄。可惜茲逢晚，相期不計程。受恩凡兩世，焉敢恝無情。
不品官班但品人，深雲藏屋屋藏身。就中別有難藏者，名震京師鄭子真。
心屬何人省者誰，自家主宰自家知。從來此地惺惺處，不要醫工用藥醫。
青疏老瘦碧孱顔，杳杳深深萬翠間。侍坐侍行仍侍立，雪松霜竹雨餘山。
三叉路口駐車輪，莫訝知津更問津。何限出門向西笑，忙行不似慢行人。
貫朽青錢粟腐紅，何如心不愧天公。一方寸裏無餘物，却笑敖倉武庫窮。
秋崖宗老在，餘子眇鄉原。奎壁懸文宿，嵩衡鎮厚坤。求田饒許汜，叱馭笑王尊。賢與愚俱盡，天難問九門。
秋崖仙去久，猶有竹溪君。合草金鑾詔，頻驚鐵馬羣。川遥魚素斷，風急雁行分。賀忽翻爲弔，傷心寄些文。
秋崖元不死，夢寐想儀刑。縱使長松倒，終殊衆草零。羣兒奪朱紫，之子出藍青。可惜科場廢，難徼筆硯靈。
崖仙終牖下，壑鬼死漳南。人品誰今識，朝端汝豈堪。杞崩溶子口，鯀殛木綿庵。猶憶弄權日，湖山極宴酣。
三山鵠袍十萬衆，兩紀知名鄭南仲。妙年官賦甲秋闈，一發輒中仍再中。豈知天地大變革，原夫八韻竟無用。雖然改爾亦得力，斗南斗北聲價鬨。黄金臺降中書敕，水晶宮請博士俸。得人豈必泥古法，省場舍選出鄉貢。儒風未盡棄端章，學徒尚多習弦誦。但苦官冷飯不足，三載誑腹虀百甕。終更受代頗已久，始聞巨軸以詩送。定是弟子多賢才，吳興先生實梁棟。即今佐邑號爲簿，尹丞不殊權任重。况乃唐昌風俗淳，山深歲稔少爭訟。丈夫詎皆作卿相，一命關係民疾痛。偏見私意勿力競，潜轉密移但微諷。方冊頻窺身儘貧，苞苴不納心奚恐。崇卑有無置度外，時一極目天宇空。江東接壤異西浙，桑蠶春忙田晚種。樽俎盤饌極儉嗇，無大牲臠及乳湩。吾聞易彖識時義，未妨枳棘棲鸞鳳。聊復亦耳磨歲月，慎勿輕爲棺糞夢。
世言善書不擇筆，此物豈可不精擇。空弓難責養由射，快劍始堪孟賁擊。多錢而賈長袖舞，工良器利貴相得。文房四寶擬四賢，最不易致管城伯。乍可微鈍勿太尖，又恐過肥寧少瘠。一兔僅足成一枚，奈何攟束動𧥄𧥄。氄毛亂毳紛交加，醉人蓬首髪不櫛。落腕當如畫鐵椎，顧乃蔞弱欠筋力。山谷道人昔有取，諸葛鷄距異棗核。長句哦贈林爲之，餘子徐偃似無骨。上黨華陵君家孫，苦心隠藝造玄極。買非其人拂袖行，但取賞音不論直。二毫三副及散卓，隨意真行作波磔。燕丹匕首付荆卿，血不濡縷笑空擿。紫鸜鵒眼刷絲文，誰無端石與歙石。奚李法傳外諸孫，我亦尚有潘衡墨。擣冰槌玉烏絲欄，百軸千筒動充斥。惟有毛錐真强項，不受折簡屢太息。善書今誰第一人，馮應科筆今第一。
鼻涕垂頤銀竹凍，腦脂遮眼黑花飛。此身尚覺非吾有，焉問人間萬事非。
卜世周家謂過之，從來歷數亦難知。豈期河洛亡三翮，不比房心續續微。
細修佳傳酬知己，曲就微生頼若人。一點報恩心獨在，時時常見夢中身。
一毫不敢昧蒼天，生世明年七十年。自恨肉身無報答，日常飽飯夜安眠。
饒君遒緊日千篇，未辦驪珠出九淵。欲詣彭城陳正字，須參南嶽趙章泉。
師令題畫像，圓寂十朝前。拙句應曾見，微痾竟不痊。笑談猶可想，偈頌總堪傳。千柱攢金碧，辛勤二十年。
幾登瀟灑閣，共坐聽松風。異骨癯僧健，多魔老守窮。是身終有死，何物不成空。豈料龍鍾老，題詩先哭公。
倒撐無底船和尚，撐上西天是世尊。萬壑啼猿如下淚，一江明月與招魂。涅槃滿證無生果，解脫深參阿字門。却笑孤山人未遠，浪歌身異性長存。
鳳凰山下隠君廬，水竹寬閒十畝餘。稚子已能題砌葉，飲徒時許共畦蔬。杜同谷怨長鑱柄，馬伏波思下澤車。何似此公一丘壑，潸心逸興酉陽書。
蒼顔未怯冷風吹，過了殘秋更自奇。細嚼菊花吞美酒，閒拈柿葉寫新詩。繄誰屢賀參元火，與客仍消李遠棋。七十餘齡能有幾，開懷切勿皺愁眉。
生死由來一念間，回頭不落鬼門關。細思上策莫如醉，稍據要津焉得閒。婢僕凍饑猶戀主，兒童婚嫁合還山。一窮惹起無窮事，獨樂吾惟學巷顔。
君不見木蘭女郎代戍邊，鐵甲卧起二十年。不知誰作古樂府，至今流傳木蘭篇。又不見公孫大娘舞劍器，揮霍低昂動天地。我杜少陵有長歌，每一讀之生壯氣。漢時昭君顔如花，强令出塞禁風沙。馬上無以寫愁思，推手爲琵却手琶。昭君死作青冢土，琵琶却傳來漢家。一弦一字萬怨恨，始聽歡樂終咨嗟。燕代佳人有于氏，春日黄鶑韻桃李。齒犀微露朱砂唇，手荑緩轉青葱指。聲外調聲非桿撥，意中寫意自宮徵。曲闌歌罷或潸然，何能動人一至此。有時不用琵琶歌，辯如儀秦勇賁軻。武昌東西說赤壁，洙泗南北誇黄河。一炬一失百萬却，古今勝敗何其多。拔山蓋世亦淚下，騅兮虞兮奈若何。老夫嗜好無它癖，爲爾看朱幾成碧。白髪多情似樂天，衫袖江州司馬濕。前身不是木蘭舊女郎，今生恐是公孫真大娘。哦此琵琶敲詩腸，爾或因之姓名香。
欲作雪，先作雨，十月墐戶入室處。東作豐登未可期，南方瘴癘已堪禦。去年雪不及臘間，霜天桃杏敷紅顔。今年夏竟無冰賣，富屋錢謾堆如山。秋來數郡融風烈，萬舍煙灰千屋拆。驕陽失性化爲霖，鞭蛟笞龍精髓竭。救火救水不少閒，民生下土何其難。此時早降六花瑞，時寒休徵猶可還。雁低樓外彤雲起，萬里北風開爽氣。雨聲一變爲霰聲，霰效前驅雪踵至。古稱民以食爲天，天欲飽民殊易然，但恐燮理無真賢。果能燮理得真賢，豈不一白二白三白年年當有年。
虛器浮名蜃結樓，潮痕才落水添舟。醫工藥不關生死，詹尹蓍寧究咎休。華蓋天臨批鳳誥，長楊日侍射熊侯。是人有命皆能致，終許難憑智力求。
娛老曾微燕子樓，謀生又欠木奴洲。不無造物司行止，豈與齊民繫戚休。幸際乾龍亨庶物，故希晉馬錫康侯。妙齡今日如公等，聲氣方當叶應求。
詩眼書胸碧宙寬，暮天摇落縱遐觀。霜明楓葉紅於染，春點梅梢玉不寒。北望遥迎書雁至，南烹屢饜鱠魚殘。一規明月懸江海，幾許人家夜枕安。
鶻飛欲沒海天寬，萬動盈虛靜處觀。一畫微陽迎日至，九疇休徵驗時寒。世間劫火灰何限，物外仙棋局未殘。好與蒼生司性命，五風十雨報平安。
落木蕭蕭澤國寬，偶舒巖嘯縱川觀。六鼇海闊征帆遠，萬象天低步屧寒。旅泊餘生簞食菲，宦遊舊味甕虀殘。達人不墮牛山淚，何待將心與汝安。
芰製荷紉未絮衣，溪船信宿自堪歸。倚門尚爾嗟行役，抱甕元來久息機。江闊天遥鴻雁斷，日斜歲暮稻粱稀。芋爐有地煨風雪，骨肉團欒夜共圍。
最愁人處最高樓，空望三神想十洲。大藥不靈從老病，把茅猶在盍歸休。許追竹士陪梅友，肯羨蜂王慕蝶侯。曾點當時未舍瑟，誰知心地異由求。
弱冠至休致，日須成一詩。貧猶常飲客，老幸不招醫。節欲無真病，輕財似太癡。此吟得佳句，新買早梅枝。
拙宦知今是，頹顔及古稀。寡言爲暖藥，微醉當寒衣。空腹蟬當飽，長身鶴肯肥。天容清更健，不省桔槹機。
萬山讀書地，近偶脫煙氛。幸保分膰廟，常營葬骨墳。婿佳殊逸少，兒懶過宗文。忽憶門前月，僧敲醉亦聞。
老翁處處有，不健復何爲。貧戶家家是，能詩始足奇。東坡捐玉带，白傅放楊枝。新有僧相識，時來說易詩。
蹉跎早七旬，老健保清貧。識破元來易，言傳恐未真。但能積陰德，焉用出陽神。釋怨恩須報，天終相吉人。
樓南紅氣滿霜天，新霽湖山曉色妍。七日喜逢長至日，百年慚到古稀年。故園捲餠思新菜，凍井澆梅出暖泉。誰信少陵夔府後，肯吟六琯五紋篇。
湖共江寬更海寬，遥天縱玩復橫觀。雅知山對吟肩瘦，未怯霜欺醉面寒。感召豐登饒粒食，撫摩瘦敝起彫殘。生靈百萬俱高枕，公亦官清夢寐安。
三吳百越楚天寬，不厭登臨不厭觀。畫舫紅橋隨處有，丹樓碧宇倚空寒。梅邊吟思春光早，雁外歸心夕照殘。燈火沙河塘上路，豈無凍屋卧袁安。
梯天直上俯平寬，故國繁華尚可觀。西子有船春色去，伍員無廟暮濤寒。九原事往人難問，四序功成歲又殘。米賤酒平慰遲暮，巢林聊得一枝安。
抖擻羈懷强自寬，時登吳阜一閒觀。陸機不作蓴羹在，雷煥無蹤劍氣寒。倏忽池臺荒草合，等閒歌舞落花殘。興亡生死真常在，命要深知分要安。
泰伯封疆四望寬，勝將吳越舊書觀。苧羅山下春纔到，麋鹿臺邊沼已寒。不有採香專怙寵，可能嘗膽便除殘。今年木德臨心宿，重見家家衽席安。
一錐無地百弓寬，萬事須分兩眼觀。仙子樓居凌倒景，野人卉服耐奇寒。金釵玉斝春帷滿，黄卷青燈曉漏殘。興廢榮枯手翻覆，幾家能遣子孫安。
蕩蕩天寬眼亦寬，區區笑爾井中觀。帆來狗國毛人遠，樓倚牛郎織女寒。迅速年華榆燧改，槁枯世味蔗滓殘。絕憐棺糞紛紛夢，未必槐安果是安。
情知新國用刑寬，坐致湖山復舊觀。浙右誰非三世宦，江南終不十分寒。錢王陌上花猶好，蘇小門前柳未殘。革故鼎新誰料得，舉安天下勝偏安。
極目無窮六合寬，仰天如以渾儀觀。日躔箕斗逢長至，月宿奎婁屆大寒。肘後方多難却老，杯中物到莫留殘。來年七十身猶健，容膝歸歟亦易安。
眼底胸中稍放寬，超然何肯惑榮觀。餘年早已知天命，古道誰堪共歲寒。驛使寄梅心獨遠，禪師分芋口無殘。十詩說盡登臨意，我但徐行步步安。
七十閒人兩地仙，恰如同見會昌年。詩名我愧劉賓客，心事君真白樂天。致仕元無官爵累，藏書各有子孫傳。磻溪淇澳可齊壽，入相封侯恐未然。
乃翁曾記脫靴亭，直節高風有寧馨。知命時年棄軒冕，傳心學問本家庭。飽餐霅水仍苕水，高揭文星更壽星。我亦七旬乃雌甲，林慚磵愧負山靈。
霜天鐘鼓趣晨興，老我無氈脚似冰。千騎馬塵跑玉勒，一枝梅影伴香燈。年當致仕元無位，心亦懷歸苦未能。政用括囊保衰暮，可勞妬婦憤填膺。
開奩見明鏡，聊以肅吾櫛。旁有一瓶梅，橫斜數枝入。真花在瓶中，鏡中果何物。玩此不能已，悠然若有得。
古琴口歌兮手弦，今琴何爲兮不然。今人作詩動千篇，不弦不歌兮無傳。關雎麟趾留遺編，離騷以來諸吟仙。我每見之月在淵。請君携琴詣我古梅前，君弦其後兮我歌以先。君如夜寒不來旃昌黎之十操兮，將獨歌之淚潺湲。
十歲端平舊丙申，元貞重見丙申春。幾災幾難到今日，諸父諸兄皆古人。未及懸車官已解，不能負販子俱貧。細思多少同庚者，地下先埋富貴身。
二十八迴見，天門闔左扉。不嫌筆端退，但駭鏡中非。自愛希聲瑟，誰知尚絅衣。人生年七十，肯復壯心飛。
老懷饒感慨，無一可歡娛。久矣還初服，胡然落半途。流年蘇武雁，往事左慈鱸。莫笑腰圍減，還堪作酒壺。
今代鄧元侯，書窗不外求。寡言良有味，節用絕無愁。真是溫如玉，兼能爽似秋。鑾坡宜趣召，夜直結鄰樓。
我聽髯張作，清於月夜笳。曹思先七子，杜老到三巴。有力能推拉，無疵可汰沙。文潜遺論在，霜露老蒹葭。
子將今月旦，可否判生枯。高論真能借，羈懷未覺孤。竹吟風拂席，花飲月當壚。甚願陪遊屐，唯慚老杜殊。
以遜而綿者，居然古性情。溫恭瞻道貌，響浪聽心聲。施藥痊諸病，留田與後耕。日予拜嘉惠，欲報乏連城。
昭諫先生宅，咸平處士廬。大名無死朽，外物幾乘除。歲月勤稽古，山林永遂初。能詩直餘事，焉不藺相如。
豈料身爲七十翁，開懷且放醉顔紅。身存惟恨恩難報，世換還驚事總空。百歲尚餘三袠數，萬詩枉費一生工。盍簪列炬渾如夢，不似今年築底窮。
五十五時官早休，即今七十復何求。亦思稍爲兒孫計，政恐深貽祖父羞。豈不憶家良有說，偶然得酒更無憂。諸公富貴新桃版，我是春前舊土牛。
新年仍著舊年衣，老健深慚七十希。一炷爐香拜天地，今春早早買船歸。
雪餘連雨滿城泥，喝道宵行萬馬蹄。昨夜隔年書未點，瓶梅燈畔一枝低。
送寒迎暖柳梢知，風自東來著意吹。百萬人家賀新歲，幾家荼壘有新詩。
案上瓶梅閲兩年，添花未有買花錢。東風恰似憐窮客，吹到新詩四五篇。
身是空中一點塵，心包天地却無垠。隨緣任運勤收斂，補過知幾暗省循。孰料百年登七袠，深慚白髪對青春。江梅欲結枝頭子，合放餘花次第新。
休致衰年暗自驚，閒呼張丈喚殷兄。馬塵往往逢新貴，鷗夢依依憶舊盟。洛社繪圖慚九老，漢庭綿蕝付諸生。繡衣御史煩推轂，我有蓑衣永不更。
固窮早類從心孔，懶讀今如便腹邊。時制堪驚小戴記，初筵敢擬衛公篇。云何此老偏令壽，其或斯文遂有傳。見一庵前碧溪在，花瓢歸飲許仙泉。
顛倒三郎養祿兒，當年想是此蛾眉。不須真有聊須畫，或可東城出一奇。
萬馬鳴鞭欲曉時，閒人盥潄未妨遲。兒童賀喜休多拜，卿相遷除不預知。隨分乍醒仍乍醉，放懷無喜亦無悲。新年自愛新詩好，歙硯梅邊洗刷絲。
物有先時有後時，天工無早亦無遲。飽禁夜雨元非惡，暗受春風或未知。一死頻煩衰白報，三生不爲落紅悲。解紛憶得吾家學，徑與揮刀截亂絲。
即是黄鶑紫燕時，稍晴肯放百花遲。酒來尚許顔紅借，春好何容鬢雪知。扶杖可從靈壽賜，聞琴肯作孟嘗悲。山深粗有延年藥，歸老松根掘兔絲。
歲歲花時是病時，不爭春早與春遲。陰晴謾復題窗記，節氣還因檢歷知。杜若薦芳聊可采，秭歸啼苦未須悲。老翁堪與少年競，勤把青銅照頷絲。
鄭衛撼俗耳，姬姜接凡目。醇酎誑渴吻，大房誘饑腹。一閾內外間，鮮不妄舉足。堂堂七尺軀，頃刻萬感觸。人生性本靜，情動乃有欲。靜善動亦善，堯舜可同躅。動惡喪厥靜，爲桀爲禽犢。恭惟方寸心，性情頼管束。勿狎寧孔畏，匪狂尚箕肅。思精造詣深，察久酬應熟。北辰居其所，初九不遠復。可待豶豕牙，故已童牛牿。性靜人所同，心靜我所獨。心靜非不動，存性情乃伏。天地與我者，所寶不盈掬。完我所固有，得之異逐鹿。苦辛子祝子，爲親營半菽。頗欲謝湖海，歸歟卧茅屋。清夜一孤燈，不疚內自燭。養氣非養體，未藉臺餽肉。胸中線五色，筆底泉萬斛。誰其相料理，回首送鴻鵠。離婁下十四，三自義何縟。紫陽居資對，我亦當熟讀。
蕭梁宗補闕，棄官爲頭陀。一篇息心銘，至今猶永歌。不愛紫綬黄金带，不愛雕鞍白玉珂。草椽布衲，一筇一蓑。臺城一旦甑墮地，公卿麋爛僨干戈。當時獨有宗無名，翛然野鶴山之阿。今代柴癡庵，獨把竹帚柄。待掃衆生塵，同作大圓鏡。不肉不饑，不綿不冷。太室爲衾，大塊爲枕。一飯不再餐，一茶不再飲。脫袍擲笏作百姓，十年悟道保真性。昭文大學湛然翁，半夜室中傳祖印。無求於世長精神，自淨其心延壽命。野狐禪子落邪蹊，唯我癡庵獨也正。向來解后逢癡庵，贈我竹爲帚者三。一掃嗔，二掃貪。惟有一病掃不得，兩癡相值同酸鹹。雖然我更有一帚，建立天地同不朽。掃愁掃閙掃是非，其帚何名名曰酒。
之子博古今，妙年著儒冠。顧肯易戎服，屑爲游徼官。未喜弓力武，尚愛虀鹽酸。紫面頰骨聳，赤心膽氣完。得非真將種，終當拜漢壇。曰予俎豆學，素不夢糞棺。甬東富海物，槁鮮供烹餐。曰予豈嗜味，啖茹實所安。共惟伯厚父，三入專金鑾。萬古貯胸次，四溟涸毫端。今年七十五，兩紀歌考槃。舉世一影獨，晚進再拜難。庶幾因此行，摳衣趨門闌。幸不辭孺悲，晝夜勤仰鑽。列宿共辰極，衆羽朝祥鸞。萬物各從類，同心臭如蘭。去去不可追，著鞭駛征鞍。我亦意欲往，惜哉步蹣跚。
蓍草占周易，君從簡處尋。運籌見奇偶，落筆判升沉。總悟生時數，誰萌分外心。吾衰今七十，惟有死山林。
三月一日春如酒，紅是桃花綠楊柳。人生不醉欲如何，不如意常十八九。
暫茲袖公補天手，誰能箝我談天口。挹斗酌海兩相逢，天風吹入無何有。
三月三日一觴酒，同上危樓望晴柳。豈可不飲負此春，向來風雨十朝九。
何必水邊看麗人，何必水晶行素鱗。曲阜橋邊同一醉，杭州城裏兩閒身。
仕宦可止不止酒，乃所願學陶五柳。春夏秋冬皆有花，四時無日不重九。莫欺左持蟹螯手，莫笑涎流麵車口。醉能題壁又能歌，德行文章總無有。
忘形爾汝日詩酒，閉戶拒客笑泄柳。慷慨酩酊屬我輩，若楚雲夢吞八九。隔橋暫許作鄰人，莫待寄書憑雁鱗。聚首良難分手易，人生誰得自由身。
百杯不亂善食酒，如手捧玉肘生柳。貌醉心醒戒亢悔，一斟一酌乾用九。猶龍世豈無斯人，漁網可致皆常鱗。蜾蠃螟蛉勿浪語，得似劉伶雞肋身。
春光九十日，半爲風雨欺。人生一百年，懷抱無好時。茲辰復何辰，晴烟霏柳絲。佳友可我意，閒愁忽如遺。座客有十人，十人皆能詩。景色既已妍，談笑無相疑。酌酒不計數，惟醉以爲期。鬮韻有險易，鶴頭側復垂。上巳後二日，此會竟大奇。芥蒂死生間，吾嘗笑羲之。王侯宰槐國，蟻身不自知。顧此一夢耳，不飲庸非癡。
君家兩參預，漢代韋平氏。留耕而耕存，惟有是以似。乃祖忠文公，補天扶國是。乃父敬愍侯，浮海將使指。直諫炳遺藁，大節燁信史。神遊天地間，不亡何謂死。先人前甲戌，忠文榜下士。一升上雲端，一沉墮井底。老夫近乙亥，敬愍守吾里。朱轓過桐江，共飲釣臺水。英英玉樹郎，世濟元凱美。忠文既有孫，敬愍又有子。邂逅忽相逢，不意聞正始。貯胸踰萬卷，運肘動百紙。華年弱冠近，緊官半刺比。長風破巨浪，未易測涯涘。契好詎敢論，臭味差足恃。異時吳閶遊，小舟或一艤。相門復生相，貽厥有如此。乃知吾家兒，不過豚犬耳。
孟侯與王侯，妙年俱作州。窮窮鬼揄我，汝堪並英游。汝無曲逆計，汝無裨諶謀。汝乃蹄涔水，可配江河流。倉卒不能答，吐舌瞠雙眸。二侯不自貴，屑與耄叟儔。歌豈有檀板，舞亦無珠韝。磨玉藉沙石，以故交情綢。蓋公曹參舍，甪里張良求。綠鬢間白髪，一獻還一酬。俗態動枘鑿，對面風馬牛。二侯不我棄，庶哉企前脩。
丙申上巳七日後，一主二賓夫豈偶。遣車却騎錢塘門，主人滿船富殽酒。別喚輕船載僕從，大船品字著三友。旁觀指點知爲誰，對峙玉人間白叟。豈無識者訝此老，不愧妙年兩賢守。孟侯呂侯將相家，早綰金章紆紫綬。方干雲孫聳吟肩，左右鼎鼐中瓦缶。雖然蘭臭尚同心，劇談鋒起各虛受。是日杭人詫佛事，焚寄冥財聽僧誘。公子王孫傾城出，姆携艷女夫挈婦。放生亭遠騖長堤，保叔塔高陟危阜。居然紅裙濕芳草，亦有瑜珥落宿莽。暖熱已極天色變，大風滔天怒濤吼。篙師繚繞孤山背，倘佯裏湖保無咎。百舠千舫第二橋，四聖觀前依古柳。春色濃時良佳哉，遊人聚處可拾否。一杯一杯入醉鄉，詼嘲謔笑無不有。泉幣重費忘多少，歌妓頻呼雜妍醜。似狂非狂癡非癡，何啻萬衆悉迴首。我時頹然乎其間，看朱成碧辰至酉。健啖晚菘兼早韭，快賞調冰仍雪藕。歸途恍然了不記，曉窗半醒卧噎嘔。一日之樂三日病，寧負衰軀護饞口。願從孟侯觴呂侯，更著百千沽十斗。
小樓欲下怕泥行，春半曾無十日晴。老眼看花如隔霧，只消卧聽賣花聲。
今年草草過清明，春莫曾無十日晴。擔上牡丹猶許見，城中渾不識鶑聲。
青梅未了已朱櫻，春盡曾無十日晴。稍欲出城問蠶麥，生愁城外杜鵑聲。
讀書聽雨過三更，定是明朝又不晴。就枕未鼾饑鼠出，掀書舐硯上燈檠。
提籃采葉雨淋淋，蠶婦無言恨自深。綺陌惜花小兒女，愁眉相似不同心。
籠炊湯沸餠如銀，辛苦焉知種麥人。今歲夏初似高鳳，黄雲欲割半沉淪。
堯舜上聖姿，猶以學爲事。矧伊匪生知，不學知不致。可學而不學，是謂自暴棄。俯首就佔畢，又患學不至。恭惟天地心，無極一生二。陰陽既已判，太少二生四。生生滋無窮，科斗積乳孳。籀篆隸真行，同文或以異。因繼幾前王，冊府建中秘。號爲蓬萊山，校書及正字。計資不量材，抱槧剔蠹蘱。尸優副劣間，顛倒足笑喟。之子讀五車，便腹爲篋笥。合登天祿閣，太一照藜吹。顧使跧蓬蒿，飯茹宮有侐。陳蕃掃天下，借曰未得位。掃我方冊塵，我有筆爲篲。讎勘極精審，披閲盡劬瘁。殘火秦坑遺，斷簡汲冢出。端倪究盤頡，古初探炎𨼾。五十衍蓍爻，九百采稗記。微吟泣山精，幽嘯却野鬽。淨几如我心，暗室了無愧。老夫敢苦口，曰此藝成易。點畫考譌訛，是亦學之次。邇年斯道衰，無奈異端熾。函谷青牛關，洛京白馬寺。敷落帝八言，爲國膏肓祟。楊墨合爲一，不仁復不義。外若示兼愛，實則內自爲。愚民歡趨之，此患恐未已。儒冠不能闢，拔白立赤幟。何至畔吾徒，拾此彼之嗜。太玄豈不奇，甘從高閣墜。鍾山說偏傍，奎運竟跋疐。洙泗以至今，關洛最爲粹。知艱行尤艱，方寸宜默識。勿謂周鼎淪，後無漢唐治。大學久無儒，此亦見大意。大匠操規矩，不執斧鑿器。當如九方臯，無以色見驥。
穀雨已過又梅雨，故山猶未致新茶。清風兩腋玉川句，三百團應似太誇。
年來心事樂陶陶，氣不低垂亦不豪。酒飲八分何必滿，棋贏一子便爲高。脩行到此元非易，把捉從今更要牢。搢笏可須煩左手，年年留取剩持螯。
草木歸根白露零，寒蛬欲蟄動酸吟。每驚世事如翻手，難保人生不負心。曠野嗟嗟三獻玉，權門詡詡四知金。舊來梁上稱君子，猶自潜形伺夜深。
細玩包瓜以杞爻，俊人肯與禿翁交。公侯復始須廊廟，爾汝忘形未草茅。各誦新詩針遇芥，相期古道漆投膠。一樽百尺樓頭酒，玄白無心賦解嘲。
乃祖麒麟第一人，乃孫今代筆如神。三遷孟子慈闈教，十二甘羅相閥身。海內豪吟公與我，花邊痛飲夏連春。浮生倏忽關山隔，數步過橋莫厭頻。
吞若虞翻夢裏爻，古人不死與神交。成名永保傳青簡，臨事終當藉白茅。足可一瓢居陋巷，豈堪二膳養東膠。龜藏六用泥中樂，未信時人蝘蜓嘲。
眼空敢謂世無人，松菟相依似有神。邂逅十洲三島客，崎嶇萬死一生身。深斟滿酌堪同醉，雪鬢霜髯愧不春。別後詩筒恐難數，何如聊爾倡酬頻。
送君詩者悉豪雄，男子身窮道不窮。爲問何憑遊海內，唯應所恃在胸中。渡過淮水即河水，路背南風多北風。誰料褐衣抱珠璧，九霄夜月貫長虹。
將軍早學萬人敵，從父行軍十六七。上馬如飛海東青，大羽勁弓轟霹靂。直欲生擒彼不庭，天山之北北復北。總兵王子設危穽，陷陣先鋒淪異域。時或偶違心轉壯，身可暫縻膝不屈。夜驅汗血還漢朝，萬里沙場如咫尺。臣父以死報國家，澡雪父冤見天日。
先皇玉带親解賜，加侑金錢千百億。登時築壇拜大將，隨意委禽聘賢室。前茅出鎮萬貔貅，東南五湖天半壁。鳳凰山下忽相逢，我舊聞名今面識。精忠純孝故無雙，武藝文材俱第一。既能高著國手棋，又能穩賦作家詩。既能善戰善騎射，七書背誦無餘遺。又能雙鈎寫楷字，顔筋柳骨妙畫錐。既如諸葛渡瀘水，又如龔遂清潢池。章亥六合半已到，象胥九譯靡不知。凉州蒲萄無復染，交趾薏苡夫何疑。踘場壯士閲劍舞，鈴閣騷人陪酒巵。笑談灑落意嫺雅，喜看賓主無厭時。邇來宣城察事尤瑰奇，明目張膽鋤羣私。去年稻田百圩沒，秋潦至今猶渺瀰。孰謂不潦罔省府，公斥其人真姦欺。百戰將軍古有之，未聞將軍亦肯念民饑。
舊業田荒百頃萊，眉頭長與醉懷開。春愁忍共金釵訣，夜禁偏嫌玉漏催。聚散有情都是夢，古今無物不成灰。何時再覓狹邪路，白骨誰非塌井苔。
可遨崑閬步瀛萊，祇愛鑽腮笑靨開。暮雨朝雲元易散，昏鍾曉鼓故相催。身如病鶴猶遺骨，心似焦桐亦未灰。縱使吾曹不排闥，不應門閾上蒼苔。
維岳武穆王，復讎議不合。老檜賣中原，神龍困蟻𠾱。維孟忠襄公，緩兵策弗納。清之三京師，萬衆死者卅。憸黨梗國論，孰與噬而嗑。世事可流涕，循至虞不臘。秦鄭兩姦駔，百年棺已闔。骨朽遺臭在，厥後極茸闒。岳氏家幾傳，陽羨溪山市。故書三萬卷，金石爛模搨。孟氏神童孫，卜宅占苕霅。詩聲鸞鳳鳴，衆作掃蛙蛤。猗歟先王公，百戰動摧拉。身在國庶幾，心與天響答。造物報勳裔，縱未黄其閤。各各神仙姿，不受塵土雜。臭味崇芝蘭，情誼篤鶼鰈。著我珠玉間，鬢蓬愧衰颯。冷話暗燈火，清宴倒壺榼。時凭城邊樓，同望湖外塔。二豪馬蹄花，春堤厭蹴踏。而我枯如僧，山肩一破衲。未甘脫儒冠，蕭寺求掛搭。終不望漢廷，安車聘申蓋。顧獨喜結交，勿疑朋簪盍。同道脗漆膠，開誠去梔蠟。將相棨戟門，六轡駕羣軜。七十返初服，無復韍韎韐。豈其珠履中，不許青鞋靸。
多士推溫學，耆儒佐冷官。雖爲絳帳亞，似可錦衣看。父老時枌社，師生日杏壇。在家書宦考，三歲定朝端。
判州垂闊步，筦庫忽斜飛。談笑胸無物，精神眼有威。將門生貴種，詩域悟玄機。捉月江頭路，吟鞍幾醉歸。
四海無家只一身，桐江西上訪仙真。七年太守吾聊爾，况汝窮山管道人。
書符呪水空多事，辟穀熬鉛苦用心。閒讀異書痛飲酒，佳時亦復一彈琴。
我致仕年死期近，汝出家時生理難。滄海桑田何可料，一杯別酒莫留殘。
憶我南湖老，循王又有孫。新升陽羨郡，改觀大成門。官異吏曹冗，士知師道尊。諸生果成服，此事要深論。
往時參大政，諸老扈先朝。合執調元柄，猶乘問俗軺。登良爰改紀，肅政各遷喬。明甚奎文揭，堅能泰岳摇。吳山懸夜月，浙水噴秋潮。薦拔皆奇士，寅恭盡選僚。重名三翮鼎，古韻九成韶。混合氛祲定，因循習尚驕。不扶儒學起，焉革庶風澆。周繼言堪考，殷因世未遥。西湖舊精舍，南渡昔圜橋。祠植三賢仆，書重萬卷雕。武林增炳煥，文廟鬰岧嶢。不朽垂聲價，無窮沸詠謠。學肩游子夏，謨過益臯陶。鵬運三千日，龍飛九五朝。遐方馳幣聘，曲藝齒旌招。共擬膺三錫，何煩奉六條。有心思綠野，無意上青霄。壯節甘恬退，高風久寂寥。一閒如我願，百病應時消。僉謂衣當衮，公宜館有翹。終須坐廊廟，未許老漁樵。世道存元氣，天時正斗杓。圍腰堪玉带，畫像早金貂。慶會逢樛木，恩榮侈蓼蕭。自憐耽杜酒，誰肯顧顔瓢。每辱高軒過，無嫌鬨市囂。七旬慚暮景，三載傍清標。再見知何日，臨風淚欲飄。
先君無罪謫封川，天畀遺孤出瘴煙。忽到古希年七十，猶思上大化三千。苦吟足可編詩史，狂醉真宜號謫仙。五子傳家無一物，聊將書冊當青氈。
一尺光陰七寸餘，暗驚前路恐無餘。匹如月欠三分滿，又似蓂飄六片初。學問文章俱廢忘，科名官職總空虛。諸孫中有小丁亥，十歲應能讀我書。
論交未覺白頭新，閉戶車成合轍輪。自古云希七十老，即今僅見兩三人。欲心久絕身宜健，醉鼻常鼾夢不春。嫁女婚男多少事，忘懷任運莫傷神。
扁舟一水接湖杭，久別先生道德光。名子我方思右咳，隔鄰公此選東床。彭聃上壽終澌盡，劉白同年各健强。梅子黄時雨如許，小留信宿共清觴。
九年三見，昔疏未親。一日三見，今也何頻。有來者馬，于霅之濱。有柳未絮，時維仲春。豈無可交，華屋朱輪。接膝握手，豈無他人。睠焉陋巷，總是纍臣。孟獻忘勢，王翰願鄰。嗟子之意，孔厚且真。揣我所有，閴無一珍。英英令節，穆穆良辰。泛彼清漣，出其闍闉。和風吹衣，芳露滴巾。載聽其嚶，載采其辛。乃饌我鮮，乃酌我醇。我酣子謔，子吟我呻。我無子鬩，子無我顰。厥月三團，百笑弗嗔。積潦滿道，朝炊無薪。繫鞍于門，致此嘉賓。我窺子胸，萬卷橫陳。目電舌雷，筆聖詩神。鍛以一字，衡之千鈞。吉甫史克，蒙莊靈均。出其下者，詛楚過秦。等而上之，清廟生民。子踰立年，我登七旬。顧影自憐，髪禿膚皴。衰顔槁悴，老語譫諄。送子此謠，肝膽輪囷。子之家世，凌煙麒麟。子之爵位，曲逆平津。我幸未死，山林食貧。兩不相忘，雲鴻水鱗。
齋沐披來卷，焚香道主臣。誤蒙玉堂老，垂顧草廬人。帝所聞韶奏，朝廷掌制綸。屬請長孺告，肯逐子雲貧。公佇登翹館，吾惟釣富春。骨將埋冢墓，心敢望陶鈞。百歲倒七指，萬形歸一塵。莊生真浪語，豈有八千椿。
岳陽州城危樓前，無地但有水與天。一點之青惟君山，四顧洶湧心茫然。吾嘗北風吹湖船，飛過洞庭一日間。高桅一昂摩日邊，及其一低如沉淵。竈不可炊薪不燃，躍出釜水如盆翻。神驚魄裭乾坤顛，江豚出沒蛟鼉掀。小兒號啼大人眠，貓嘔狗吐流腥涎。饑僵渴仆三不餐，自曉至昏縮若拳。始從武口入武川，然後相賀性命完。龍陽縣西百丈牽，古鼎大鎮控羣蠻。丹砂水銀充市廛，千機織錦綠紅鮮。北上江陵通襄樊，南接長沙衡岳連。陶淵明記桃花源，訪尋遺跡揚吾鞭。長松巨柏萬且千，近人不畏猨猱懸。琴床藥爐濺瀑泉，白髪道士如神仙。尺許大字鐵屈盤，吾詩頗奇留刊鎸。此事一往四十年，至今夜猶夢湘沅。隆準雲孫腹便便，昔者金門班鷺鴛。胡爲近亦寒無氈，屑往芹宮專冷官。略有廩粟有俸錢，飯雖不足聊粥饘。風雅之後聞屈原，千古哀怨離騷傳。惟楚有材實多賢，幸爲人師何憾旃。坎流叵測行止難，或逆而泝順而沿。可不隨機信天緣，竹枝歌聲宮商宣。木奴洲畔饒風煙，三年當有詩千篇。
四十青春七十翁，客樓時得一樽同。子將仕矣雲霄上，我合歸歟澗谷中。凉夜歲星守南斗，豐年江國喜西風。許追父老雞豚社，爲說猶能醉頰紅。
誰嘗失之，羣起競逐。不見泰山，一得百覆。文王之囿，草羨泉足。生逢茲辰，呦呦攸伏。
惟此楚騷，能歌蓋寡。我醉友能老嚴灘者，駕風驂雲。此誰其寫，是常夢中與之遊也。
豈謂真成老，元來總墮虛。它鄉身似雁，永夜眼如魚。未覺知幾早，惟嫌料事疏。縱無三閣饌，猶有五車書。
五月炎歊早，冰盤未薦瓜。客中如許熱，林下豈無家。體炙巾繒火，膚斑點鐵砂。一杯慶七十，汗滴暮樓霞。
瘴癘金蠶毒，干戈鐵馬羣。一生逃萬死，百歲僅三分。遑恤恒饑子，姑留自祭文。醺醺人笑我，方寸不醺醺。
七堠長亭路，前程已不多。最欺吾老者，絕奈後生何。去晚陶弘景，迷凶馬伏波。幸逢黄菌耦，且賦紫芝歌。
隻影兼孤喙，攢眉更結喉。一生無大喜，萬種有閒愁。冠豸羞言路，憑熊齒郡侯。休官十六載，不報破家讎。
故人書見問，近况復如何。酒病沉綿劇，詩愁感慨多。脛枯全似鶴，髻小僅如螺。更許十年活，漁磯破幾蓑。
父母嗟難報，乾坤荷曲成。居然生壽相，頗亦竊詩名。箕子九疇範，太公三略兵。老身寧坎止，時彥或流行。
詩家自有律，高處在平中。能使生爲熟，何愁拙不工。嚴祠七里瀨，漢鼎一絲風。敢謂方虛叟，還如陸放翁。
紫陽山下住，問字足儒生。鮮果枝頭熟，新醅甕面清。學師朱仲晦，詩友許宣平。焉得孟能靜，滄浪共濯纓。
修善過如修亭館，種德高於種花木。四時芳菲人不知，蜂猶有鼻蝶有目。公心一寸春萬宇，好事如麻不計斛。將相富貴世不少，鐘鳴夜行鼎折足。我公之遊追張良，我公之隠勝梅福。猶憶妙年伐鬼國，二師擊宛騎斬郁。獨樂先生五畝園，大庇寒士萬間屋。圖形已上功臣閣，投老未數王官谷。千葩萬卉春晝長，范蠡西施著膏沐。錦天繡地香中醉，漢相政窘千金牘。一品閒身釋衮衣，萬古芳名垂汗竹。紅霞蒸處幾東風，會見瑶池三度熟。
莫笑衰頹七十翁，老來柔外尚剛中。評詩青眼時雖白，借酒蒼顔也自紅。輕薄交遊翻手雨，艱難仕宦打頭風。休官至此六逢閏，能忍窮人不送窮。
自笑衰頹七十翁，全將拙鈍易豪雄。猶賢乎已思詩苦，不失其馳飲酒恭。女嫁男婚俱失望，廷臚殿對總書空。倚樓夜夜看星斗，未了昏鐘又曉鐘。
飽觀代謝四時成，勿訝陰晴小變更。何許三牲聊淡食，向來五馬亦徒行。長哦王粲登樓作，浪得朱雲請劍名。我死故應非短命，彼饕誰果是長生。
千古斯文未陸沉，夏因周繼太駸駸。瓜分繆主貛郎學，灰燼陰傳檜賊心。江總不慚同北狩，鍾儀何限尚南音。一龕花院傷前事，猶勝棺穿蔓草深。
幼孤何敢事兒嬉，聞道惟慚性鈍遲。早尚虛文迷釋老，晚參實學泝濂伊。五更燈火芸千卷，兩世冠裳桂一枝。夢幻無成吾不怨，庾愁江恨鬢絲絲。
神奇臭腐變窮通，宇宙紛紜醉眼中。鄧禹第堪文學掾，劉歆早作國師公。干戈世故千岐異，禮樂民彝萬古同。造化豈應全聵聵，秋來依舊有西風。
幾夜樓東曉望時，長庚缺月傍參旗。江湖已滿焉能久，天地將秋更不疑。暑漸變凉差可喜，老難重少自堪悲。年來輩行凋零盡，詩卷中多賦挽詩。
三十科名續父燈，豈知七十老無能。兒童半長餘猶幼，門戶中衰久未興。南畝盡捐猶有宅，白頭垂禿已如僧。平生詩力秋尤健，萬里霜天擊怒鷹。
頹齡僥倖古來稀，休致多年但欠歸。决不再思龜左顧，幸猶免賦雉朝飛。江山如舊幾寒暑，天地無情多是非。能辦東籬一杯酒，可須疏傅有金揮。
星源初建郡，芹泮視諸侯。前序聯官長，公堂糾士流。彥章陸贄作，元晦孟軻儔。遺帙三年飽，畬租少莫憂。
恭惟程伯子，遠紹孔門真。間氣千年聚，遺書萬禩新。金陵明道長，草澤古人心。坐席諸生侍，春風迹未陳。
聞說池陽郡，初能曲突虞。學官如舊否，文選尚存無。魚蟹江淮聚，桑麻雨露腴。物平仍酒賤，時佩翠微壺。
平生爲客太匆匆，已上西江又復東。只信一朝飛舴艋，何知五度落梧桐。絕憐牛女常遭謗，粗足蓴鱸不嘆窮。世外世間異天壤，政須深谷卧秋風。
無妻牧犢子，带索榮啟期。予亦年七十，幸猶未至茲。頗亦似陶翁，粗有五男兒。乃父休官早，致汝恒苦饑。掛冠六七閏，方當掛冠時。治生了無策，惟耽酒與詩。室人愧交讁，雖壽夫奚爲。後死信無益，固窮諒何悲。
昔聞老萊子，希年奉慈親。佯作小兒啼，斕斑綵衣身。事有異天壤，予生何不辰。三歲喪吾父，萬里南海濱。先君四難弟，今皆爲古人。五房伯仲十，獨予登七旬。道路謾奔走，燈火徒苦辛。此詩比蓼莪，一吟一傷神。
先祖八十四，卒予生之年。先父五十六，予甫三歲焉。厥今七十叟，萬死偶獲全。過父豈不愧，逮祖恐未然。初學晚頗進，粗亦窺聖賢。常感知己恩，不報負我冤。夢寐此心明，暗室如青天。無田與兒孫，未爲無所傳。
五男三女兒，僥倖肖吾祖。賢愚掛懷抱，笑陶敢效杜。長男近寄書，長女化爲土。嗟予七十翁，哭此四十女。此女抱恨久，嫁不得其所。厥夫實鴟鴞，厥舅乃狼虎。讕訟欲殺予，破家謝官府。不禁毀璧痛，何啻茹荼苦。
詩人而壽者，近有數老仙。後有陸放翁，前有曾茶山。亦復有二趙，南塘與章泉。年皆八九十，至今詩集傳。南嶽五藁出，豈無劉後村。老妓風水僧，兩詩太不然。三生感容堂，晚節尤可憐。虛叟年七十，努力當勉旃。
後山與簡齋，僅年四十九。詩少句句佳，天地同不朽。予幼初學詩，一日賦一首。頹齡忽七十，詩果傳後否。僥倖擢儒科，邂逅至郡守。幾死坐此耳，詩於我何負。壽長詩故多，才短詩故醜。苟活許作詩，餘生付詩酒。
晦庵感興詩，本非得意作。近人輒效尤，以詩言理學。志南寫柳吹，曼卿詠禽樂。我翁盛稱之，豈不物象托。小巷旗誇酒，大賈褐懷璧。喝咄野狐禪，未必實有得。歐公不論文，孟子不言易。平生守所見，弱冠至七十。
幼嘗習古詩，生平不滿百。人生如蝸牛，欲升一丈壁。我幸七尺身，燥土餘三尺。目此寸進難，涎盡喙不濕。平生修省心，不啻震虩虩。晚若蹈虎尾，更甚履愬愬。庶幾其可免，寧受凍饑厄。徒步勝安車，亦勿乘下澤。
今所以知古，頼世有書史。後所以信今，豈不亦藉此。昔在韓魏公，治平四載耳，仁皇實錄就。賊賈獨不爾，竊位十六年，不奏理廟紀。咸淳至德祐，抑又可知矣。國亡邪正混，衮撻筆孰泚。衰翁抱丹心，但恐將溘死。
世短心徒長，日暮道更遠。偶榮匪運泰，驟落非命蹇。王侯死無葬，將相謫不返。賤窮齒禿缺，尚許噉糲飯。配享宣尼廟，文學可商偃。云何從祀廡，傳註王鄭混。平生三萬卷，晚節葉糞本。外華已焉哉，襏襫謝公衮。
自知酒量防踰矩，敢詫詩才妙斵輪。古聖賢心得絲許，雖非尼扁異愚民。
頓爾繆爲象山學，雕吾痛絕水心文。潜夫詩格溫夫字，掩耳平生不願聞。
詩備衆體更須熟，文成一家仍不陳。晚悔昨非思改紀，規隨養氣省心人。
鄭玄三禮王弼易，亦繪冕旒配孔庭。虛耗中原實衛霍，麒麟閣上也圖形。
一河綠水小樓前，八十老翁猶駕船。七十老翁幸靜坐，有書不讀真可憐。
恨予生不及晦翁，撰杖鵝湖觀異同。豈減游楊侍程子，未甘籍湜事韓公。
後山卒僅四十九，諱日崇寧一日前。當時假使餘七袠，忍見中原丙午年。
周家八百年天下，文武焉知有赧王。老壽彭公亦餘骨，始知生死是興亡。
少陵詩詫古來希，老病餘生曷不歸。不信神仙不信佛，死時惟裹破深衣。
近人於仕宦，如以韓盧獵。泰山有不見，得獸誇足捷。學問夫何如，有書鑰諸篋。府史以爲師，僅能署吏牒。雕鞍驟肥馬，畫閣貯美妾。萬一至公相，豈堪任調燮。老友劉密翁，早隸周孔業。大輅鸞和鳴，大樂律呂協。南省據都曹，不以貴自挾。朋來多下交，賓至必謙接。解官寓城東，座寒乏氈㲲。高卧懶問選，兩落秋蓂莢。積薪後居上，彼勇哂吾怯。爲言恥孟晉，如病夏畦脅。有時酤我飲，荒墅縱步屧。果核飣俎豆，羹糝供匕筴。居然道懷孚，宜爾情話接。公才豈不知，大川宜作楫。顧於名利波，未肯卜利涉。人生惑外物，種種意欲愜。高睨官爵梯，等級恨不躐。愚竊窺此翁，嗜欲穽已斂。寧爲三省魯，不慕一諾俠。經史入胸中，邱陵堆重疊。文詞落筆下，布泉極熨帖。莊重異新銳，詳緩蔑虛讋。誰歟心怏怏，或者言喋喋。氣帥直其內，義理爲管攝。歸歟掃松楸，試負都門笈。中書多缺員，聞早下堂帖。不然肅政臺，冠豸羣小懾。分司江之南，亦足煦疲劣。去當柳嘶𧉒，還及杏飛蝶。鯫生嶺海夢，尚憶鳶跕跕。短隨李廣衣，長彈馮驩鋏。萬死脫一生，粗免翳桑輒。今年七十老，鬢禿無可鑷。與人素寡合，况又畏訟諜。往往交游間，平地生巀嶪。萬里風枝殊，一旦合鶼鰈。揮麈許諳聽，曳履容追躡。公將北闕覲，我終南畝饁。甚欲餞遠郊，扶杖尾蹀躞。愧無一杯酒，陽關唱紅頰。他人侈別筵，椎牛宰剛鬣。而此何枵然，窮極棋無劫。顧視童子佩，帨礪若觹韘。持干富人肆，詎肯出質貼。吟茲送行篇，終夜不交睫。浩浩號西風，索索雨木葉。
籠鶴囊琴駕短篷，夏初言別又秋中。一天遥共團圓月，兩地相忘矍鑠翁。朝廷還公黄閣相，江湖乞我白蘋風。金臺乍到朋簪盍，肯繫吟牋寄早鴻。
諸老非前日，吾宗有若人。大圭全粹質，勁柏挺長身。倉卒完鄉縣，艱難寢戰塵。深慚銘筆短，未足永堅珉。
壬戌同登日，秋崖尚見之。王家子敬字，謝氏惠連詩。鄉校六龍渡，宗盟七桂枝。殘碑麟筆絕，後死嘆吾衰。
紛紛衮衮笑儒酸，獨愛虀鹽遠綺紈。國手文章無敵手，將壇家世上詩壇。海艘蕩寇鯨波靜，江寺除凶鬼膽寒。才調極高心轉小，近時人物此尤難。
芻秣豐肥十二閑，筆追韓幹此圖間。誰描馿瘦更詩瘦，首與雙肩共一山。
石綠藤黄間麝煤，半枯瘦篠羽毰毸。一時艮嶽天顔笑，乞與宣和印押來。
湖上山如畫，何人解見山。此心無一事，盡日捲簾間。
湖上山如故，湖邊客總非。容堂今不見，凉夜草螢飛。
兩玉人俱出相家，一時頓有富才華。登樓賦詠追王粲，落帽風流致孟嘉。未肯一莖生白髪，相逢九日醉黄花。蘇臺欲往何由得，獨立吳山眺晚霞。
象山之學超詣，水心之學刻畫。後村之詩卑陋，樗寮之字怪癖。舉世隨聲雷同，衆啞啞我愬愬。此四者皆不可，尤不可第一癖。
陶公愛菊滿園秋，甚欲持醪竟靡由。世事重華那復爾，無錢更覺少陵愁。
金英足可換君骨，綠醑寧當腐我腸。空服九華無九醖，帝鄉何似醉爲鄉。
自性不隨黄落去，始能爲爾制頹齡。涪翁具眼曾拈出，我爲重吟換鬼聽。
杯空無酒非瓶恥，恥在虛罍敢怨嗟。想見此翁不憔悴，天寒猶自有榮花。
人間紅葉去無蹤，膏沐誰爲百草容。霜傑同時謚貞秀，抗衡惟許老蟠龍。
採採東籬迹易尋，悠然見處孰知心。也曾目送飛鴻否，誰不能揮叔夜琴。
飲酒成詩二十篇，詩成多在菊花邊。秋英掇取枝頭露，想見朝朝起卯前。
種松今世見松老，種菊常年見菊開。十一月霜花欲槁，巾車豈可更遲迴。
今日都無病，清晨獨倚樓。端能常自遣，孰謂不堪憂。老謝人間事，寒添雨後秋。江天詩滿眼，可似賈胡留。
今日都無病，康强百不憂。近霜黄菊月，過雨紫蘭秋。可醉豈容避，欲歸遄復休。寒衣漿補辦，此外更何求。
今日都無病，沉吟算此生。誓將全晚節，懶復問脩程。畏事防憂患，收心入老成。近時學康節，更敢競時名。
今日都無病，今年粗慰心。西風田畯喜，南斗歲星臨。人老顔如雪，家貧菊似金。典衣作重九，猶可一杯斟。
今日都無病，移盆看菊花。極知詩易臠，唯苦酒難賒。政用匆匆過，何妨小小差。重陽七十度，大半在天涯。
今日都無病，重陽酒滿樽。淺斟聊慰意，高枕恐消魂。杜老萸難得，陶家菊尚存。鄰人送糕果，遥憶小兒孫。
今日都無病，黄花酒一觴。登臨憐老者，風雨過重陽。稔歲真希有，南天始欲凉。餘生容苟活，不敢昧蒼蒼。
今日都無病，重陽倏又過。濁醪常醉好，佳菊未開多。豈必皆時節，焉容不嘯歌。一樽二三友，風雨奈予何。
今日都無病，閒將往事思。不爲一己計，寧受百人欺。老鈍文章拙，溫恭禮數卑。臨風一杯酒，此意未全衰。
國學在國，鄉校在鄉。在遂曰序，在黨曰庠。虞夏殷周，厥制彌詳。家亦有塾，以脩以藏。蒙而已養，長罔不臧。下而爲士，上而侯王。莫不有師，扶綱植常。生人之類，頼此以生。四海九州，以治以平。家德戶行，靡刑靡兵。豈若後世，喪實存名。業豈無齋，論亦有堂。所習伊何，止於詞章。剽竊掇拾，青紫爲榮。高虛卑淺，燭理弗明。亦儒其冠，亦公亦卿。鄮山之塾，誰實成之。匪有所覬，而斯營之。一聖百賢，厥廡煌煌。睎之則是，景行是行。
鞭霆來自紫皇宮，天上綸言播德風。爲報玉堂真學士，猶憐雪鬢老詩翁。星明斗極璇霄北，水注蓬萊碧海東。身不能飛心獨往，承顔常在夢魂中。
早伴茱萸插帽紗，尚堪薦酒更堪茶。花邊行立花邊坐，不是閒花是菊花。
種就株株攢萬蕊，摘多幹幹茁三椏。此詩兩句煩君聽，不是閒花是菊花。
倏過重陽幾一月，菊花更覺有精神。必重陽日始賞菊，此是人間最俗人。
紫陽山下園五畝，一半教兒種菊花。霜漸濃時花更好，六年何事未還家。
平生我解量人品，元亮真成晉伯夷。我欲招魂無別物，剩將酒灑菊花枝。
風霜無畏最耐久，糞壤不資真自然。正則夕餐骨已換，凌江端作跨鰲仙。
把之手香嚼齒香，飫之燕之香肺腸。金英滿泛日百盞，何必帝鄉姑醉鄉。
有酒泛菊釂美酒，無酒嗅菊倚闌干。時人誰會先生意，常把霜枝子細看。
江南菊花差晚開，把酒前蘭復後梅。天公何嘗負此老，天下腐儒臣方回。
我亦七旬老，公爲兩歲兄。共知吾輩拙，各頼此心平。江海逃簪紱，乾坤寢甲兵。喜逢又惜別，久幸蔭宗盟。
兵間曾脫死，不意各年高。未覺才全盡，猶能氣頗豪。有詩嘗互看，無酒可同遨。吳越相思夢，誰云隔夜濤。
吐納誰能較故新，更須大藥鍛金銀。有詩傳世書傳子，自是人間不死人。
才到黄花有酒傾，今人動欲作淵明。瓶無儲粟夜無被，此事知君學未成。
餓信黥英遇漢皇，攀龍附鳳化侯王。河豚魚毒亡身耳，何至身亡族亦亡。
陰陰白晝似昏黄，平地愁城萬里長。稻卧三秋常是雨，菊殘十月尚無霜。
枕上半醒中酒病，樓前時過賣花聲。千門萬戶俱更換，惟此依稀舊太平。
向人開口便言閒，每一題詩便說山。請俸坐曹食粱肉，又聞滿考轉官班。
興賦雍容誦麥陂，徐徐別頤用金椎。通身都是藏污罪，揖讓如儀解說詩。
新莽窮姦卓極凶，姦人更有阿瞞雄。紛紛豎子成何事，野火山林一燒空。
吾州斗大城，辛丑爇於火。予時年十五，天地一蜾蠃。竄身城北門，尚憶雙髻鬌。秋暑七月半，洶湧沸炎堁。日午饑無食，枝頭得梨果。不謂心尚孩，析薪未克荷。先君儒起家，負冤踣奔播。赭垣獲苟免，小宅亦云頗。先祖之舊居，竟弗脫此禍。二三叔父家，貲産素不夥。焚如既已酷，生理各坎軻。老者漸喪亡，頼嘗教敕我。田屋悉破散，江湖走一舸。掇科敭歷久，身幸青紫裹。中年營一區，稍於己意可。紫陽正面南，烏聊在其左。前榮藝花木，後圃蒔菜蓏。軍興盜賊起，萬卷破甑墮。乙未九月災，天特赦么麽。巋然七十翁，吾其理歸柁。
生世六六載，始獲玷末科。選官六六載，仕少閒日多。逆旅脫兵火，專城免干戈。中原久隔絕，忽焉得經過。水涸梁山泊，淮流受黄河。往者故已矣，方來將若何。開歲七十一，聊擬自挽歌。
十月菊半槁，垂迫長至節。炎州天氣殊，蟄戶猶未閉。北方當此時，無雨有爲雪。吳霖百晝夜，不見霜露結。瘦馬濺腐泥，裸袒舟子熱。老子所居隘，糞穢足嘔泄。西望萬重山，中有茅宇潔。何當歸去來，獨卧一榻設。
詩禮以發塚，非獨王莽然。手不離珠玉，世豈一桓玄。昔在魯聞人，匪值孔聖旃。焉得兩觀誅，破彼辨與堅。子陵湍石上，元亮菊籬邊。夷齊不可跂，頼有此二賢。
風高紫蘭摧，雪近黄菊槁。物理有代謝，焉得長美好。古聖毓庶物，必欲使壽老。不幸凶短折，豈若保終考。莊生强齊物，妄謂彭聃夭。龜鶴動千齡，難與蜉蝣道。什襲夜光璧，誰忍碎茲寶。我評菊與蘭，終勝百凡草。
古人謹廟萃，後世重墓藏。埋骨冀裕後，其術傳青囊。富貴出葬穴，此說何渺茫。含襚富珠玉，所見尤不長。自從開闢來，天地幾戰場。禍亂遭發掘，不免帝與王。甚者有逆孫，暴其先世喪。何由繫彼頸，巨刃揮天揚。
七十合致仕，已閒十六年。不謂得此壽，念之豈非天。固窮甘蔬飯，窒慾省藥錢。脫遇人負我，微慍遄釋然。豈無不朽句，作詩垂萬篇。人品雖中中，此心無愧焉。
茲辰何太喜，久雨見紅日。當其陰晦時，日未嘗不出。有物苦障之，雲霧暗如漆。讒夫蔽天明，忽去巷伯嫉。泥汙后土乾，歸路賃馿匹。山中可釀酒，自舂元亮秫。預量小兒孫，時索梨與栗。茅簷得霜晴，炙背閲書帙。
稻熟苦淫雨，九月盡十月。已刈及未刈，半芽半漂沒。饑飽係民命，此變豈可忽。雲師如葛伯，仇餉佚天罰。死木生菌蕈，化螢草未歇。恒燠繆爲恩，乖氣一何悖。何如時寒風，霜晴大明揭。田父得舂枕，一飯肉白骨。
勢位高於己，諂子奴事之。虎後狐前行，假威將誰欺。才藝卑於己，苟且相追隨。庶幾不見軏，延譽借諛辭。老夫久擇交，此心故異茲。勿攀勢位高，毋友才藝卑。章惇招不往，豐谷以爲師。彭城陳正字，貽我有良規。
請託或有求，攀附謂可羨。不羨復不求，貴公何必見。恥折元亮腰，免向宣明面。江淹所賦恨，未必識馮衍。甘從伯倫醉，久忘子夏戰。白首爾同歸，自作豈天譴。
魯論安昌侯，田至二百頃。後堂羅曲旃，女樂極妍靚。晚愛肥牛亭，僣上輒有請。行內憂外家，略不效忠鯁。口張理義門，胸裹利欲穽。持國送與人，獨欲保首領。焉知赤眉禍，暴尸肉未冷。寄言發塚儒，厥報捷響影。
君不見錢塘西湖三賢堂，林蘇宋人白傅唐。三賢生本不相識，死乃異代同蒸嘗。又不見吳江垂虹三高祠，鴟夷一舸浮西施。天隨陸子玄真子，求志逃名非一時。何似廬山東林三大老，生偶同時不同道。道若不同同中心，香爐峰下足幽討。雁門法師禪非禪，虎溪道士仙非仙。栗里先生醉非醉，三方寸地通一天。妥靈猶想當時笑，鼎立宇宙膽相照。借問此笑笑者何，別有丹青不傳妙。述明棄官歸東林，玉帝降敕榮冠簪。羽衣似與儒釋異，所不異者胸中心。我謂不須較同異，亦勿强求笑中意。天下至今知幾晉法當忘言，祖述淵明醉還醉。
閒與蒼穹酹一杯，誓將坦蕩答疏恢。誰非身住蓬萊島，汝自心生灧澦堆。事久終難逃定論，運亨豈必藉高才。墮膚裂指河冰合，自有春風到早梅。
太學師名士，初踰志學年。樹蘐竭甘旨，肯室擅林泉。盜踵兵戈起，家并里社全。陳蕃舊懸榻，惜未致斯賢。
歷數更端後，英雄崛起間。子真逃谷口，甪里老商顔。德共三槐遠，名堪五柳攀。知賢慚拙守，論譔幸藏山。
閒身不想入鵷行，家近何分客與鄉。所喜今年年最稔，又逢此日日初長。雲容頓改不爲雨，雪意尚慳仍作霜。豈意老翁開八袠，朋來聊與共清觴。
自從丱角至童顛，是事無心總聽天。今日喜逢長至日，來年恰遇古希年。一官三紀閒居半，萬馬千軍命偶全。適有蜜蜂肯伴我，晴香爛醉玉梅前。
天地育萬物，風霜非作威。陰陽互闔闢，造化潜玄機。凍樹根本固，宿莽芽甲微。外貌若槁死，其中春已歸。志士甘隠處，栖栖將疇依。龍蛇蟄深窟，肯嘆寒無衣。三變復爲泰，鬼神不能違。雷霆行且起，梅邊玩晴暉。
通袖風霜手，揮毫雅頌音。柄臣曾見憚，素士許同吟。包括滄溟淺，蜚騰歲月深。一朝夢惟肖，槁草仰商霖。
新年七十一衰翁，此道心知萬折東。名位集賢唐學士，文章內相陸宣公。兩朝綸浡傾前古，四海紳緌立下風。手把一枝梅欲寄，江南歲暮待春鴻。
閉戶瓶梅滿屋香，小樓微醉月昏黄。三更獨坐猶無寐，更欲移花近枕傍。
壓船塞戶路迷途，絮帽氈衣馬緩驅。一夜遽然三尺許，萬家歡謂幾年無。美觀頓覺湖山改，生意潜迴草木枯。麵賤米平來歲事，饑民誰與續朝晡。
聞說庚寅弟，兼思乙酉兄。樓高江樹遠，帆去暮潮平。藥豈能延壽，符焉可避兵。各憑心事好，共保歲寒盟。
越州兄弟好，年與德俱高。未覺同宗吝，寧須蓋代豪。雪爐稱夜坐，花墅接春遨。何日成三老，茶甌瀹碧濤。
茂林枯樹總模糊，半月簷聲乍有無。天鼓北風神轉王，地窮南海瘴全蘇。戰鼙戍角夜烽火，旅棹征鞍朝道途。辛苦一生亦奇絕，暮年猶許畫寒爐。
老眼今猶見雪明，幾番絕景慰生平。三高祠畔吳江棹，百戰軍前鄂漢城。顛沛艱難垂欲死，登臨慷慨謾多情。駱駝乳紫青貂暖，老矣無由再玉京。
六十年前幼學兒，端平明日改嘉熙。黟川亡妹來歸日，歙隴先君改葬時。學問文章成畫餠，科名官爵著饒棋。細思未覺家聲墜，能忍窮人不是癡。
扶胥灣口鐵山頭，汗漫空爲萬里遊。一第僅如晁濟北，萬詩堪繼陸嚴州。可用老扶靈壽杖，也曾親到結鄰樓。餘生無所求於世，今世何人識故侯。
羞將白髪見青春，世事何關蟣虱臣。去就時難千里夢，是非論定百年身。偶然不死由天地，尚可無慚對鬼神。敢問名垂漢唐史，蕭曹房杜本何人。
我年五十九，門弧子垂左。我今年七十，見子雙髻鬌。腹僅椰子大，貯書一何夥。疾讀建瓴水，響應炙車輠。光怪蟠肺腸，不啻珠萬顆。小松三尺許，千丈氣磊砢。近笑韓氏子，瑟僩了細瑣。遠笑陶翁兒，但解覓梨果。我年如子時，記誦亦云頗。舉苕乃遺帚，一懶萬事墮。願子於心田，及時勇耕播。秋成斂精鑿，糠粃勤篩簸。子之名曰燧，此語本宰我。拾舊新是圖，學問甚改火。字之曰又新，進業幸勿惰。譬如萬里途，幸已餱糧裹。一旦輟于行，駿馬同鱉跛。近世文字繁，動輒百篋鎖。誰能發蠹魚，丹鉛拂埃堁。手之而口之，五夜孤燈坐。林下時思之，解衣盤薄臝。六經四書外，一一與探揣。鵬鯨大胾嘬，餘子或螟蠃。又新有如此，名世豈不可。江之水湯湯，念子駕歸舸。泝源尋紫陽，子其正帆柁。
節屆燒燈奈若何，客樓三夜聽霶𩃱。春風有意催花信，小雨如酥不用多。
蘭膏畫炬出貧民，寶馬香車屬貴人。月姊雨師暗商榷，不須粧點上元春。
曉窗初起望春雲，天色陰晴未十分。小雨漫空渾不覺，平湖點點見圓紋。
岸邊老樹柳猶枯，紅入桃花果有無。一夜綠從冰底起，誰將藍汁染晴湖。
梅心微苦似梅仁，細嚼香鬚酒入唇。笑指逋仙墳上土，一杯好與酹芳辛。
解后猶存石柱梁，周家九鼎尚淪亡。此泉只是尋常水，爲有歐蘇姓字香。
歌喉弦指粉紅腮，群擁山翁醉玉頹。政恐真歡猶是假，不如鄰婦哭真哀。
來輿去馬禁城空，豐樂樓消一炬紅。說與吳儂莫惆悵，龍墀猶化梵王宮。
一夜緇郎剗醮壇，三清四聖化泥團。也曾輸與林靈素，頂上曾纓德士冠。
千樹梅花斫半無，有人更欲涸西湖。曾思慎勿近前日，不看老彭觀井圖。
石梁石柱石爲碑，山拔泉飛石可移。兩玉堂仙一髠叟，自應名字萬年垂。
空埋貞觀蘭亭字，再出文城玉枕書。想見八梅塚無物，生前曾笑馬相如。
身爲帝傅辯章公，慎恤奇丸侈後宮。更欲長生汲丹井，山中笑倒葛仙翁。
炎炎赫赫忽荒寒，敗瓦頹牆百頃寬。誰識舊朝大丞相，手携紅妓倚闌干。
容堂何地可容人，一語忠規坐殺身。母死明年爾亦死，盜名猶謂再庚申。
一犁酥潤萬牛耕，飯碗人間係死生。公子樓頭賞春雨，杏花樹上聽新鶑。
千山斫入亞夫營，佳墅名園怕近城。頼是白公資佛力，小留蒼翠作秋聲。
業已通名敢退無，小爲性命忍須臾。十年朝士知何限，不許遊湖許見湖。
相逢劍客曳長巾，曾道西湖看盡人。石屋雨來春樹暗，人琴兩已作埃塵。
六橋簫鼓日喧天，誰料年來漸索然。興廢榮枯都不識，一家活計一漁船。
蘇公堤畔水如天，又見侵疆築葑田。遥望橫斜似棋局，飛烏翹鷺自爭先。
半河樓影半河天，未有行人趁早船。閒聽賣花聲自好，可須多費買花錢。
樓上春陰覆曉雲，一河天淨碧沄沄。雨宜不驟風宜細，閒倚闌干看水紋。
籬落梅殘野菜青，田間閒看鶴梳翎。主人不到客且去，細雨南山暗畫屏。
荒林野塚古原頭，倚樹何人識故侯。幽僻閴寥變歡笑，針鋒芥子忽相投。
三賢無像亦無堂，敗柳猶垂赤土牆。官賣神祠有前例，熙寧丞相起坊場。
湖邊莫怪舊祠荒，士女何曾炷瓣香。頼是人心猶未泯，深衣迎奉入書堂。
舊日三賢又集賢，看人歌舞過湖船。一時去取非公論，到底終難昧老天。
飛鳥穿堂柱半欹，春晴猶不似春時。上梁文記臨邛魏，天目洪家却立碑。
遠望生愁陟降勞，崢嶸窣堵據金鰲。今朝身到南山下，漸近元來總不高。
四山角立四浮屠，絕似雙林競寶珠。萬古一丸拏不去，夜深朗月浸澄湖。
學從元字起，貞實已先元。密玩坤乾易，精探宇宙根。與公傳後世，有客踐前言。萬古立鼇極，惟思夜氣存。
高年開八袠，細字尚親抄。已矣蠅頭筆，誰其鳳觜膠。能傳言外意，始識畫前爻。此老埋黄壤，紛紛嘆面交。
談笑丁年取甲科，一官潦倒鬢今皤。飛騰尚覺聲名在，枯槁其如骨相何。舌鼓風雷無與敵，胸吞海嶽未爲多。向來一紀桐江上，殊欠先生共切磨。
時違運往豈無才，老氣崢嶸隘九垓。漫仕有聲徐偃國，賦歸不愧子陵臺。相逢苦雨泥雙屐，可及晴湖汎一杯。忽又趁潮上桐瀨，山中春笋正堪煨。
平生無嗜好，有地種花看。萬玉梅成列，千金菊作團。秋宜鴻後冷，春惜燕前寒。更喜薰風好，青青笋上竿。
客中無玩好，日喜買花看。酒債千金易，春晴一刻難。擔驚紅杏過，案惜玉梅殘。蜂蝶知何處，猶應怯曉寒。
種竹種竹，種愈多愈不俗，種至萬竿猶不足。讀書讀書，讀愈多愈不愚，讀過萬卷非有餘。竹萬竿環我屋，書萬卷遮我目。書在竹中身書中，竹風吹書沃心胸。倚竹挾書送飛鴻，不識人間有王公。
累朝科第總名臣，四世能詩才二人。參透雄深兼雅健，鍛成俊逸更清新。馬班翁季羞前躅，王謝雲仍踵後塵。頗恨昔叨桐瀨守，未能繡梓勵儒紳。
坤三變艮山，天一生坎泉。注谷未浩浩，滴石初涓涓。君子觀厥象，有若童穉然。更歷幾險阻，然後爲巨川。始教及齠齔，成功從心年。夫人可爲聖，往聖敢自專。果行誓必往，江海迷泝沿。育德滋無窮，晝夜鳴潺湲。雲屋有遺老，鑿渠玩清漣。時時汎羽觴，坐致蘭亭賢。曷時亦酌我，同賦臨流篇。
昔人築雩壇，群巫此歌舞。驕陽煽藴隆，吁嘆以降雨。良辰歲時和，遺迹林壑古。枯枿換槁葉，芳荑抽宿莽。徜徉沂水上，童冠七或五。春袖風乎茲，繢繡無火黼。千載想佳人，不仕東國魯。異彼三子撰，聖師獨予取。吾友趙隠君，笑唾卿相組。猿鳥聽新詠，點瑟時一鼓。漢歌曾罔聞，楚臺未渠數。泠泠列禦寇，肯爾噲等伍。
宣城畫虎遍天下，葉公好龍龍之假，百儒願陶一真者。紅花木瓜銀杏園，年年包貢入中原，何如興賢起邱樊。學徒尚有老梅否，詩聲千古捋歐九，子其作人舉薦口。
我嘗飛過洞庭湖，但有青天地欲無。出峽蜀人趨鼎澧，泝江荆閫救巴渝。飄零詩酒全如夢，流落兵戈剩此軀。今日昇平歸去好，汎洲應有橘千株。
題詩曾到古桃川，回首驚嗟四十年。畫省郎官領賓客，白鬚道士似神仙。合城圍解江流沸，鄂渚兵豗廣徼穿。此處與公已相識，時籌前事一茫然。
是身猶厦屋，下棟乃上宇。一旦賀燕雀，千關庇風雨。輪奐易翬飛，難致礎上柱。桓楹一以植，次第萬厥戶。尼父早志學，更加歲十五。生知幼至壯，始以此自許。父師宿培壅，忍作籧篨俯。貞固軀峙幹，幸不夷左股。立斯以行斯，萬里在接武。務本果焉頼，腸書飽撐拄。
老人無所嗜，惟書尚喜讀。矧又晝正長，聊此展卷軸。閲久困已極，端坐閉我目。稍稍收神明，內觀默往復。謂可略欹枕，童子致委曲。心懼聖師責，美材化朽木。倦憊不可奈，一偃寐輒熟。何事忽驚覺，客至義當速。與語了無味，退就一影獨。□□□□□，尚頼有脫粟。朱墨工未竟，點勘繼以燭。還將夜有餘，用補日不足。行年過七十，焉用强自勗。起倒不由人，曷不返空谷。
百歲十分過七分，僥倖古來所希有。尋壑經丘詎得知，揣謂偷閒問花柳。未暇扶杖支疲癃，每羞照鏡現老醜。商洛隠遁似輩行，幽并游俠豈朋耦。朝哦雅什諷騷些，夜玩易爻測玄首。焚膏空餘冰檗心，補衮不到犁鋤手。驚思此生如掣電，昨日黄童今白叟。炙眉折肱了不悔，愛評文字判是否。包藏彼且城府深，骾直我乃肺肝嘔。爾來何止師左次，三十六策上策走。况如韓子生之辰，牛奮其角箕張口。梯衝百道公輸攻，一默不答堅墨守。城西俊遊小不忍，焉能軒左復輊右。蘭亭梓澤座有人，足與德功參不朽。是日已嘗穀雨茶，是歲木星守南斗。是集舉杯各見釂，淺量可能一敵九。坐視喧譁醉愈恭，不記俎奇忘豆偶。麥熟在即麴糵富，更願所至可賒酒。情懷坦蕩尚真率，滋味淡薄保長久。寧從散人盟狎鷗，勿作功臣烹走狗。
古人無欲非引年，古無有欲之聖賢，曰無欲者無私欲。昊皇魯叟畫繫傳，柱下木子知止足。豈謂出神凌紫煙，驂鸞駕鶴事恍惚。別異道家分神仙，淺之又淺伯陽契，癡兒妄詫玄又玄。內丹水火一升降，髑髏立變童顔妍。三載告成奪天地，汝拖腸鼠能攀牽。私欲如此大莫大，破入寒獄赦倒懸。遨崑登閬謂不死，終然白骨埋黄泉。腐儒一笑了萬事，何謂赤明龍漢前。號召風師呼雨伯，杖劍叱喝急急律。四時飯噉百花香，萬間厦入一壺窄。洞天有天魂兮來，弱水元無跬步隔。拄杖化龍舄作鳬，意所不求忽自得。醉眼暫作如是觀，誰識詠歸暮春瑟。和同光塵亦一法，豈敢訑訑見顔色。爲問今生賀知章，孰兩杜甫雙李白。
見惡巷伯嫉，聞善臯陶都。空言非衮撻，焉有賞與誅。君子定相忘，小人將見圖。口過信未免，心過吾實無。浪自作臧否，了不關生枯。龜殻愛鑽灼，何如伏泥途。
今日忽不愁，脫然體無病。餬飾窗櫺明，整齊書冊正。生無快意事，適此悅我性。雨足明當晴，更喜天宇靚。
世人好圖畫，山水及動植。墨煤與粉繪，軸而掛之壁。畫豈有天趣，識假真不識。我有古盆瓶，清晨井自汲。時花簪數枝，悠漾泳金鯽。靜坐玩生意，默然若有得。此見亦淺狹，撫几忽起立。我家山水鄉，鶑啼春草碧。
我既不干世，人故不我知。我能自不輕，人亦莫我欺。夏潦江湖溢，雲雨翔蛟螭。兩涯一以涸，豈無藏蟄時。外凍內不死，復雷潜地維。何必慕薺菜，竊借春風吹。
此身脩至此，尚恐玉有瑕。自茲脩更脩，庶幾寬我涯。不然輪生角，豈不柅厥車。故無熊虎卜，亦未夢龍蛇。學不取臨川，文不取永嘉。詩不取晚唐，有正寧無葩。真魏吾所師，未覺朱程賒。此身脩至此，餒死曾何嗟。
金馬文章坡潁氏，玉堂字畫獻羲之。得兼裒施棗此刻，價倍湖州校正詩。
往年一上岳陽樓，西風倏忽四十秋。詩牌高掛詩兩首，他人有詩誰敢留。其一孟浩然，解道氣吞雲夢澤。其二杜子美，解道吳楚東南坼。浩然詩不多，句句盡堪傳。天下詩人推老杜，老杜又專推浩然。我亦嘗遨江漢邊，梅花臘月猶年年。一句新詩學不得，謾飽槎頭縮項鯿。雪天誰寫詩窮狀，凍合吟肩神氣王。短褐長夜死不朽，貂蟬何必凌煙上。偶隨故人直玉堂，龍鱗不顧嬰君王。李太白、賀知章，三郎不識放歸雲水鄉，子美先生餓欲僵。浩然先生不直內廄一疋馬，可是蜀棧騎馿山路長。
今年五月冷非常，擁袖無聊一老尪。應俗但宜司馬好，全生不必次公狂。絳人甲子差相近，皇考庚寅暗自傷。病酒客樓聽泥屐，愁邊更用雨淋浪。
未甦殘醉茗頻煨，夙荷諸公載酒來。照鏡所存唯雪鬢，典衣已盡况銀杯。色嬰單豹偶然耳，带索啟期焉怨哉。弱水元無三萬里，此心安處是蓬萊。
畏途偶許玩餘生，晚節尤難保令名。一禿翁真韓長孺，五男兒可晉淵明。凄風開戶綿重著，漏雨濺床酒懶傾。俗事沓來敗人意，且須堅坐待天晴。
班春踰半月，獻歲換新正。馬動人聲喜，星明曉意晴。寒袪和氣勝，病愈老身輕。七十二年事，沉吟暗自驚。
爐香禮天地，再過古來稀。此日仍逢節，何時定許歸。年高還拜怯，客窘久留非。遥憶小兒女，新春只故衣。
梅花香未已，早是杏花時。身老春遊倦，心恬夜夢知。百杯聖俞酒，萬首放翁詩。肉眼今誰識，神仙世有之。
鼓腹千年有，平心一物無。粗能全晚節，不敢恨窮途。豈少真君子，何求老腐儒。春風香百草，千丈古松枯。
令威舊主芙蓉城，上帝謂此職未清。敕賜別業非菽粟，屈餐陶採餘秋英。菊莊先生拜新號，掌管黄花躬播耕。莊田莊屋幾頃畝，莊官莊佃無姓名。只如天隨自荷鋤，兼味佐以仙犬精。乃餱乃糧不過許，春苗夏葉俱可烹。木蘭墜露滋上池，亦復樽酒東籬傾。人愛熱官我寧冷，粗有菊譜傳諸生。南陽月輸三十斛，汝真糞土之朝榮。
早與梅花歃血盟，歲寒同社保幽貞。八詩共識林和靖，一賦誰知宋廣平。邂逅老夫傳此本，殷勤今日送君行。開元宰相和羹事，鐵石心腸待晚成。
君不見古來九關虎豹守，入仕艱難無不有。興能一札秋槐黄，芒鞋布裙天下走。攀援龍鱗萬萬手，咳唾驪珠萬萬口。蓬萊無路弱水隔，七上十上空白首。邂逅登名豈不偶，選坑沉淪十八九。光範三書徒爾忙，子公一紙焉所取。書生身體縱著翅，飛聲未辦廷臣右。還知氣至天地春，花者必花柳必柳。中庸末章八引詩，三詩首言士所爲。衣錦尚絅潜雖伏，屋漏不高天聽卑。至隠至微至顯見，鬼神森列何可欺。斗間有氣射古劍，石上無根生瑞芝。快雨乍晴虹霓起，蟄蟲欲振雷霆馳。靜中根本動中發，闇處精神明處知。禊帖昔秘永禪師，不過紙上王羲之。御史蕭翼百計取，公等乃有胸中奇。胸中奇者五色筆，可以補天可活國。宗彝作繪衮作火，可但能書梵王譯。此之所寶玉非石，求而不藏卞和泣。良賈韞匵什其襲，藏而不求價倍百。公等翰墨今第一，誰云識字不得力。借徑文藝以致身，勳名政要無心得。九萬里迅扶摇風，今日朝廷貞觀同。聯翩房杜肩王魏，試代常何草封事。
青藜夜照玉堂直，外補已至二千石。不合自以藝能累，天下善書今第一。魏晉力命王略帖，摹臨有過無不及。真行草外工篆隸，兼有與可伯時癖。小者士庶携卷軸，大者王侯擲縑帛。門前踏斷鐵門限，苦向王孫覓真迹。有時乘興掃龍蛇，圖畫紙素動成疋。有時厭俗三歎息，何乃以此爲人役。如池如溝棄殘墨，如冢如陵堆敗筆。太湖西畔松雪齋，七弦風清碧山碧。桃花水肥釣鱖魚，春雨春風一蓑笠。胡爲拾此復塵埃，鳴鞭更上金臺驛。白馬四十二章來，一大藏今五千帙。訂訛補譌重繕寫，金字琅函較甲乙。考工記屬冬官卿，潤文使專宰相職。北門學士董此事，一儒迥勝緇輩百。精神如玉鬢如漆，天上知己密如櫛。省臺要官俱可得，還自管城子中出。右軍寫經博白鵝，孰與明時見數多。
二三十載鄉閭師，黄紙初除專講帷。溧陽雖小亦新郡，學廩粗足晨昏炊。曰事未然缺次遠，槐宮尚需蟬再嘶。士食天祿行或使，暗中自有神扶持。我昔識君初未髭，犀角雙盈方顙頤。飽學武庫富蓄貯，粹行桓璧微瑕疵。過市目不視左右，何啻董生園不窺。含章晦美抱素藴，修之於家朝廷知。一室萬里限戶閾，脚跟不動名四馳。譬諸豐城瘞寶劍，紫氣貫斗當有時。平生識字乃餘事，倉頡科斗揚雄奇。飾翠泥金寫梵夾，凡善書者能辦之。至用儒流董厥役，借此進賢培邦基。晦翁豈止能詩者，澹庵胡公薦以詩。唐柳公權以筆諫，忠鯁隨事堪箴規。去去行行勿復遲，未至烹雌炊扊扅。白玉之堂鳳凰池，不著君輩當著誰。
滕侯酒酣宇宙窄，長嘯詩成鬼神泣。謫仙後身今李白，一錦宮袍猶未得。張侯乃翁官鼎軸，芸香家藏百萬牘。朝窗夜檠吟不足，政須天下書遍讀。四海萬國天一家，東盡蟠木西流沙。貢珍未貴貴圖籍，卉服颶風窮島涯。玉堂衆雋修國史，搜書北方遣名士。若欲講知南地理，亦合南州起才子。所以滕侯暨張侯，聯翩同作中原遊。夜靜長虹貫明月，春風穩送江天舟。張侯富貴素所有，相門會見魯拜後。滕侯遭遇夫豈偶，飄然掉臂奮空手。金匱石室紬瑶編，大書特書筆如椽。成就堯典禹貢篇，不數班固司馬遷。
神奇變化莫若龍，屈蟠可藏螺殻中。一聲霹靂起頭角，金鱗萬丈橫蒼空。右軍禊帖不盈咫，善臨摹者子趙子。一觴一詠十九之，方如带玉滿疋紙。小字古稱黄庭經，大字焦山瘞鶴銘。小斂大縱出一手，譬如寫真妙丹青。寫真但要寫得似，小纖大濃皆可喜。小如眼中見瞳人，大如鏡中見全身。
難兄捐閫寄，無復救襄人。半紀嬰孤壘，中朝扼柄臣。秦非里奚智，徐爲偃王仁。萬事由天命，乾坤歷數新。
燕頷逢荆鄂，於今四十秋。始聞降鬼國，遄見拔瀘州。廟議顓私意，邊圍墮詭謀。棄襄不令守，鐵鎖靠江流。
碧落金仙躡漢庭，梵書翻寫過東溟。宰官嘗領潤文使，法帖尚傳遺教經。子敬比蹤洛神賦，率更媲美醴泉銘。夢中五色文章筆，視草鰲扉趁妙齡。
六老臞儒十二僧，柴桑醉士肯爲朋。葫蘆自與葫蘆纏，更要閒人纏葛藤。
慧遠無此冠，修靜無此巾。此巾要亦有，無此漉酒人。
乾涵坤毓萬彙夥，獨得爲人頼鈞播。八尺身爲天地贅，一寸心將天地裹。道眼自應非肉眼，以心觀物無不可。靈臺光潔日月懸，肯使一絲掛塵堁。老壽龜鶴夭蠛蠓，博大鵬鯤小蜾蠃。王侯雲霄縱翱翔，奴隸泥塗淹坎軻。雷霆起蟄春生兒，霜露斂華秋結果。防風九畝霸十圍，痿痹支離蹣跚跛。二五之精形相禪，彼胡魁梧此么麽。天所賦予各有命，女子豈羨弧矢左。螻蟻君臣雁弟兄，道理大處無細瑣。洪纖各遂逍遥遊，續鳬之頸爾其叵。徐侯讀書得玉匙，聖人門戶啟關鎖。用賓屢揚北上鞭，大隠薦鼓南遊柁。築室金陵割鍾山，臨川僻學百義墮。千古子在川上心，想見解衣盤礴臝。梧桐楊柳竹陰間，菱荷疊重花婀娜。弄丸一卷經世書，內篇外篇夜燈火。靜寂動感來無窮，昭布森列俱帖妥。通達居然今賈傅，豈容棲遲老江沱。乘流止坎大厥觀，進退久速不預揣。熏天富貴臘毒味，涎詎肯流頤敢朵。窗前草青鹿共眠，檻外沙白鷗同坐。忘機得意茅三間，焉用陶朱西施舸。况又義方延碩師，乃父析薪子克荷。此詩擿抉宇宙秘，察君襟抱吾亦頗。世間俗物未必識，我知魚樂子非我。
大唐天子紿孤僧，轉瞬人間幾廢興。一幅永和故繭紙，入昭陵又出昭陵。
永和貞觀晉沿唐，奉詔臨摹老遂良。展轉流傳非一手，虎賁猶得似中郎。
頗如畫手善傳神，絕喜他鄉見似人。俯仰之間已陳迹，如何千載尚如新。
絕喜他鄉見似人，頗如畫手善傳神。忽思今昔無窮事，十五迴經癸丑春。
子雲可擬易論無，頗似蘭亭細字模。始信聖經非小藝，不羞依樣畫葫蘆。
一千年想永和會，十九之傳貞觀摹。此本中原今第一，真成一字一驪珠。
傾城國色著胭脂，紅字蘭亭又出奇。比換鵝書更姿媚，一杯卯酒醉西施。
煙江疊嶂子能學，都尉後身王姓同。詩畫驚逢兩奇麗，賞音吾愧玉堂翁。
可是筆端如與可，亦須胸次有東坡。自從舉世誇崔白，似覺無人識李頗。
退休敢望賜宮衣，破篋重尋舊暑絺。梅子黄時端午又，葵花紅處故園非。畫符焉用元無病，標錦休爭但合歸。頼有故人餉新煮，一杯草草勒魚肥。
慚非好客鄭當時，猥荷高人不見遺。頓悟可能參佛理，淡交誰是喜僧詩。過從未許泥行數，屬和多因險韻遲。彼此緘縢各收拾，他年開卷兩相知。
貪得真迷境，持平實悟門。未妨人負我，各要子生孫。動輒聞誰死，猗嗟幸獨存。榮華何足記，衰悴不須論。
客舍逢生日，鄰家送壽星。循彝須答禮，恃熟莫忘形。把筆遲賡和，開樽共醉醒。五兒一隨侍，心竊愧椿庭。
詩人詩向虛空攫，平地望月不可摸。或謂高山去天近，好登東嶽陟西嶽。嶽峰峻極未到天，仰面難舐兔臼藥。末由手挽月娥衣，詩思肯從天上落。不如斟月入杯中，詩酒腸吸杯月空。一杯一首百杯百，天送佳句來長風。仙人輕舉跨飛鶴，游子歸思隨征鴻。扶摇直上九萬里，未辦頂摩丹桂宮。所以詩人世難得，倚靠梯凳探月窟。山頭拏月月愈遠，塵裏抉詩詩不出。大江洶湧波跳金，謫仙捉月淪采石。是爲詩人善搜詩，何知君非今李白。
我身即此庵，要識一個自。自心爲庵主，太陽了不二。太陽本常明，天半隔以地。朝紅正晝白，暮夜黄黑異。其明未嘗減，西沒復東出。此心亦如此，外物爲之累。去蔽實在我，豈可自壅閟。日能自用力，疾鞭扶桑轡。心可自用心，明德永弗墜。節飲自少醉，寡欲自少寐。自己有此寶，碎璧肯自棄。慈湖言本心，似亦無可議。未發缺存養，所見恐未粹。子往拜其祠，於焉設講肆。長短審取舍，予奪謹廢置。天日揭義理，慎勿狥私意。厚土埋金烏，吾說可一篲。大明曉常升，難瞇萬目視。老禪駡祖法，不妨略一試。
天目山人客鑑湖，請言近世兩鴻儒。洪平齋集親抄否，陸放翁詩背誦無。綠芡紫蓴乘月採，黄精白朮入雲鋤。土毛未負將軍腹，萬卷撐腸定不枯。
試問推潮鬼定知，幾吳幾越幾西施。八千又見陰陵散，十九終存曲水之。我輩不當爭外物，如君可用要人詩。勉哉往學南山豹，端復深藏霧雨姿。
豐干禪師降猛虎，布袋和尚愚小兒。老夫見畫未親見，唯喜寒山拾得詩。
今蘭春秀異秋蘭，世事隨時豈一端。別有古人不死處，陶詩晉字要人看。
暑赦如聞降德音，一凉歡喜萬人心。雖然未便梧桐落，終是相將蟋蟀吟。初夜銀河正牛女，詰朝紅日尾觜參。朝廷欲覓玄真子，蟹舍漁蓑煙雨深。
夜凉無寐起吟詩，正是秋風欲動時。百尺樓高蟾獨掛，五更鐘過馬交馳。道懷了了元無事，世故紛紛總不知。但欠山頭埋骨穴，歸歟分付與諸兒。
城中遥望萬重雲，今日蟬聲始一聞。略計此山松竹數，漢時應比百封君。
萬萬松杉萬竹枝，人間應是少人知。數僧瀟灑相逢處，一鶴昂藏獨立時。
武林風物異他鄉，三竺山行草亦香。村落尋常績麻處，隔簾時復見紅粧。
少人行處路方佳，半著僧鞋半草鞋。直到全無馬糞處，山僮竹箒掃松釵。
石溪清淺不容舟，但有常常綠水流。莫道江湖風浪闊，此中涓滴是源頭。
無數菰蒲間藕花，萬絲垂柳曳風斜。竹籬茅舍渾如畫，最愛橋西第一家。
望極蘇堤欲盡頭，叢篁老柳水天秋。船中遥看家家好，却恐君來住亦愁。
還將短鬢受秋風，倏忽炎凉事不同。青史合居人品上，白雲肯到市聲中。蕙肴蘭藉何須飽，芰製荷衣未覺窮。駟馬高車足憂患，五湖歸作釣魚翁。
忍垢包羞混世塵，胸中無物只天真。平生我亦輕餘子，此日君當恕醉人。鍾乳金釵空喪志，鱸魚蓴菜尚知津。中行獨復雖差晚，猶與初爻不遠鄰。
誰將西子比西湖，舊日繁華漸欲無。始信坡仙詩是讖，捧心國色解亡吳。
兩朝參預慶源長，愧我蒹葭玉樹傍。先世幸聯龍虎榜，難兄復接鷺鵷行。江東連帥迎前纛，浙左侯藩餞去艎。每愧淡交無以報，願聞所至有甘棠。
夢草堂邊下榻時，隙駒四十五年馳。東嘉太守真知己，西里先生共賦詩。前輩風流元不遠，故家文獻未全衰。留耕相種書元帥，好與儒壇建鼓旗。
爲僧應勝我，可惜墮禪林。鑄錯剪鬚髪，書癡雕肺心。聞名梅止渴，晤語旱逢霖。一句詩傳世，猿邊幾夜吟。
於心敢自欺，但恐不精思。未覺扶顛易，方驚悔過遲。病堪長作客，貧可薦招醫。觀井如彭祖，聞諸丱角時。
浪多年二十，是事弗如之。老我初登第，聞君早解詩。風霜懸齒頰，錦繡簇肝脾。才是通漫刺，誰非獻屈巵。貴人遺世患，寒士扼時危。道泰官猶冷，身窮氣未衰。雖無間屋妾，已有肯堂兒。村擬茅齋卜，山將畫卷隨。賀成良匪易，裒益復奚疑。歲稔田收倍，秋凉渚汎宜。定應爭倒屣，不惜共捐貲。千斛歸舟駛，梁文想預爲。
荷已無花柳欲陳，秋風颯颯水粼粼。湖山慘淡西施老，細看終於勝醜人。
三天竺路漸平登，高似雷峰塔幾層。山到無人行處好，松陰萬樹立孤僧。
獅子峰高側見巔，怒飛危欲墮簷前。千松萬竹闌干畔，瘦骨秋寒似雪天。
面面峰巒傑閣新，好山借我倚欄身。商量壁記留名易，未是題詩第一人。
跳過西湖萬萬重，半天蓬鬢洗松風。自慚不得留終日，又向船中入市中。
乳竇峰前路不窮，穿林踰嶺浙江通。紫陽山雨釣臺月，消得潮頭幾信風。
燕蟄蜂瘖菊始開，秋凉入骨病堆豗。吟僧欲約山中宿，後夜須携絮被來。
城中决定少新詩，便向湖光也未宜。我有新詩無數處，三天竺路筍輿遲。
松枝垂地蔭松身，恨不移家此卜鄰。石上一根長數丈，似吾細看更無人。
澗晴石出水穿沙，萬樹松杉隠數家。一鳥不鳴風不動，忽聞林下響繅車。
山中事事勝人間，莫怪山翁喜入山。才說出山心不喜，又將身世墮塵寰。
七十二翁頭雪白，弱冠初遊鬢如漆。除却一二老山僧，獨來獨往無人識。
歸歟豈少舊林塘，何用痡瘏陟彼岡。白髪轉添吾輩老，黄花不減去年香。每嫌佳節多風雨，猶喜炎陬緩雪霜。典盡寒衣償酒債，衰翁聊以醉爲鄉。
脩身可用要人知，暗室孤燈敢自欺。赤口燒城市有虎，熨平寸地聽群兒。
季路三都不盡隳，城狐尚許脫阽危。一日西家鼠運去，太丘忽有社亡時。
維古修竹鄉，君子世此居。厥壤既宜竹，種竹環其廬。根不取馬箠，笋不供盤蔬。永保歲寒盟，子孫樂只且。老夫何當曳長裾，一窺旌節舊門閭。華亭豈羨揚州鶴，松江自足馮驩魚。田園伏臘頗有餘，竹中明燈夜讀書。
東南大郡莫如杭，其西有湖誇錢唐。兩賢刺史一隠士，春秋祠祀專蒸嘗。芙蓉楊柳鷗鷺傍，四時不絕炷瓣香。後來好事者不作，屋摧階圮莓苔荒。錢唐城中十萬戶，自古無人興書堂。一朝書堂突兀起，鴟吻大殿環脩廊。其上高閣觚稜驤，其下豐碑鎸琳琅。香山東坡和靖叟，三像野服無金章。寓意貴德不貴爵，高風大節遥相望。諸生大带冠昂昂，遴選師儒恢典常，文星燁煜教雨滂。誰其爲此參預老，百世不朽徐子方。趙君牽聯同不朽，首助膏腴五百畝。
秋光一片冷於冰，山寺雲深隠幾僧。畫出江村太平意，漁樵無事歲豐登。
卧龍峰下草廬幽，門外橋橫水自流。瀟灑王郎只數筆，淡雲疏樹一天秋。
一別龍門十五期，湓城日夜夢魂馳。歸裝初解臨川印，注本應多介甫詩。定復一鴟能見惠，遥知五馬未相遺。鯉魚直下西江水，兼有書來慰我思。
中原從昔信多艱，尚有文才與古班。詩律規隨元好問，樂章雋永蔡蕭閒。要知精會神全處，須到聲銷色泯間。此話無人膠鳳觜，一蓑煙雨紫陽山。
天地春藏凍核中，時來蜂蝶鬨東風。萬端變化根無極，一寸靈明裹太空。妙處千江分朗月，飄然六合點飛鴻。守玄知默交龍虎，肯泥丹爐子午紅。
犖確崎嶇峭壁間，險過巫峽更潼關。石頭莫待微相磕，便合收心早早還。
兩邊巇險我居中，豈可挨西又捺東。冷笑主人忘曲突，泥梁燕燕說春風。
五季乾坤混爲一，艱難得之容易失。一拳槌碎四百州，新法宰相王安石。二蘇中尤惡大蘇，周二程張俱不識。紹聖姦臣講紹述，元祐諸賢紛竄斥。東坡飽喫惠州飯，心知惇卞乃國賊。恍惚他鄉見似人，海棠一株困荆棘。海內文章蜀黨魁，蜀第一花世無匹。邂逅相逢心相憐，瘴雨蠻烟污玉質。憶昔蒟醤筇竹枝，適與張騫遇西域。彼徒生事勞遠人，此感與國同休戚。屈原放廢郢都喪，箕子囚奴殷錄訖。惠州未已更儋州，必欲殺之至此極。立黨籍碑封舒王，竟使大梁無社稷。此詩此畫繫興亡，可忍細看淚橫臆。
遠書答一封，近詩寫數首。小雨客不來，我亦厭奔走。茗罷午窗倦，草草具杯酒。獨酌政自佳，啖茹聊誑口。人生一日事，忽已卯至酉。就枕不解衣，須臾鼻雷吼。起問夜何其，禁鐘云已扣。頗欲復謀飲，床下但空缶。再卧卧不成，燈膏幸猶有。坐至五更轉，讀過一寸厚。是書必有益，但當審去取。著此者爲誰，未欲斥氏某。金陵三不足，奎聚天地剖。尊之配孔庭，邪說陰授受。後世公論定，馨穢兩不朽。未知八寒獄，惇卞果入否。
夜來忽夢洞賓仙，四十年前戊午年。老樹精祠觀畫像，岳陽樓醉誦詩篇。喜逢巾裹真相似，獲接杯行豈偶然。喚起沅湘舊遊興，洞庭飛過水如天。
士以仕爲業，野處無所耕。近世所大患，苟進頹厥聲。蘇子佩六印，相國不爲榮。坐乏二頃田，此事誤平生。廓然天壤間，一犁早經營。春夏刈麻麥，秋冬穫稻粳。蓋頭有把茅，餬口有杯羹。豈肯拾此去，垂涎公與卿。不遇湯先主，伊葛亦何成。聘顧不至三，寧爲畎畝氓。駟馬高車間，一跌足可驚。豈如牛背上，穩卧無欹傾。調鼎與荷鋤，心手自權衡。我有一飽資，去就萬事輕。
撚冰驚起凍髯翁，一色樓臺曉未融。酤肆定應昂酒價，篙工是處打船篷。讀書窗上紙偏白，躍馬街頭塵不紅。憂國願豐心絕喜，可能兒女絮因風。
誰呵凍筆解吾愁，畫到寒天欲盡頭。漁子一簑垂野釣，詩翁百尺倚江樓。光添幾夜梅窗月，暖望明年麥隴秋。却憶半山服坡老，叉魚奇韻費雕鎪。
晉七賢歟，唐八仙歟。胸吞萬古，氣高九天。糞土軒冕，膏肓林泉。造性命之閫奧，眇文章之蹄筌。見李耳於樹下，參伏羲於畫前。爰養素於黄庭，亦存神於丹田。既萬累之盡掃，惟一真之獨全。生涯無他，糟丘酒船。畫史遊戲，醉態蹁躚。或相舁扶，或相攀牽。或袒而舞，或跣而眠。堂堂八尺，如頹玉山。烱烱一寸，如珠在淵。老夫一笑知其然，非愚非癡非狂顛。
我不識南谷，亦不識西莊。偶然詣仙境，一舉數十觴。南谷出何之，童子煎茗忙。柏林中有梅，不見惟聞香。
世上若無鍾子期，破琴勿爲俗子嗤。人間亦有王昭君，奈何衆女嫉蛾眉。我粗能詩子能畫，筆力豈不山可移。希聲絕色識者少，妾婦嗃嗃仍嘻嘻。宣和畫史我嘗讀，山水王詵併郭熙。儋州禿翁早題品，元祐文章衆首推。坡詩一句不收拾，熙豐孽黨遺羣兒。大坡小坡俱寫竹，黜不登載無一枝。河東顓征領節度，賊貫時實籌兵帷。謂此昏椓亦善畫，繆取人主玉色怡。畫之是非且不辨，國勢竟隨閹宦痿。花光墨梅方盛行，乃坐山谷屏斥爲。簡齋五詩動萬乘，此等佳作亦棄之。五日十日一水石，王宰見賞杜拾遺。如許名手無其名，可謂世衰人才衰。筒不肯破菜不潑，朝士閎籍塗粉脂。青城北轅五馬渡，正邪稍稍分荼飴。萬事盡如畫譜意，焉得炎正不中微。雪蘇黄冤尚伊洛，始覺七政齊衡璣。錦囊玉軸鎖御府，徑與宗祏同灰飛。米元章史論稍公，遺物太倉存一稊。子能畫，亦能詩。衆人不識不必疑，相逢但當醉如泥。
畫聞與畫見，巧拙不同科。譬如未入蜀，想像圖岷峨。可以欺他人，不可欺東坡。又如寫神女，瞥然巫山阿。宋玉一點筆，眸子橫清波。上黨太行山，懷孟踰黄河。水落天井關，長劍垂新磨。昌黎尋李愿，借車方口過。劈斫開崖壁，巨扁侔斧戈。荆浩家其間，煙霞恣麾呵。親見勝剽聞，胸次所得多。天亦寶此畫，易世終無他。退之太行詩，幼誦今鬢皤。洪谷太行畫，怳兮聊浩歌。
朝爲練江吟，暮爲練江吟。練江果何在，曰在江之陰。練江不在眼，練江常在心。譬之古君子，土思操南音。褰裳涉其淺，拏舟濟其深。練江可以釣，得魚沽酒斟。季子佩六印，陶朱賈千金。此事决失望，鷗盟難重尋。秋落糞本木，春返來賓禽。矯首天都峰，吾亦辭武林。
學問何難博，文詞亦易工。自非知道理，更是長姦雄。飾首冠章甫，操心竊大弓。金椎發冢輩，張竦與陳崇。
倚樓開戶展青銅，老矣猶能酒面紅。浪許滿頭生壽髪，幾堪落葉見秋風。每思舊事全如夢，自喜新詩漸不工。棺槨衣衾俱未辦，他年何處葬虛翁。
河南遷漢歙東鄉，遷歙西鄉自有唐。溪老堂堂首科級，茅田亹亹冠文場。考亭郢鄂桑梓友，孝廟乾淳鴛鷺行。五世賢孫吾獲識，根源同是洛陽方。
萬事平生大道杯，恍然曾過望鄉臺。榮華外物毛端細，飄忽陽神頂上回。羅殿堪思蠻嶠瘴，鬰儀永謝劫池灰。何□乞我刀圭劑，同見蟠桃幾度開。
欲血蛟螭出太阿，已翻銀漢下天河。築場預覺人人飽，賽社應聞處處歌。彈指三聲轟霹靂，張頤一噴響滂沱。何曾別有神仙術，止是精神感格多。
昔有隠君子，中年洛陽居。擊壤歌太平，洛人爲結廬。名曰安樂窩，花間行小車。昔有賢宰相，退休寓洛都。心乎愛此老，卜鄰同里閭。買園廣其宅，至今傳畫圖。賢宰富彥國，隠君邵堯夫。走也非隠君，賢宰今不無。草草白雲庵，隙地日自鋤。欲築三兩亭，冠蓋延朋徒。勸君可綠蟻，揣己無青蚨。解劍肯指廩，芳名宜大書。
祖燈傳到老盧奴，解道元來一物無。葱嶺笑伊携隻履，渡江更要一枝蘆。
北斗掛樓北，曉柄正指東。乃知今夕昏，移以招西風。南州霜未降，九月已過中。候蟲既無聲，天猶遲過鴻。一歲事垂了，吾生將無同。春草百種死，夏木千林空。依依牆壁間，獨剩殘菊叢。日出萬馬動，誰其知此翁。
立冬猶十日，衣亦未裝綿。半夜風翻屋，侵晨雪滿船。非時良可怪，吾老最堪憐。通袖藏酸指，憑欄聳凍肩。枯腸忽蕭索，殘菊尚鮮妍。貧苦無衾者，應多疾病纏。
己亥十月六，是爲立冬日。是日晴頗暄，虛叟偶飲客。醉卧二更醒，起視天宇黑。三更至四更，大風一何急。吼哮甚江潮，十屋九仆壁。五更再倚樓，雲掃衆星出。我樓正向東，北斗掛東北。其杓漸指南，正東起太白。日躔氐近房，紅氣卜晴色。萬馬漸次動，鐘鳴戍鼓鼜。今年未有霜，貧民或絺綌。忽念十日前，霰雪已坌集。痢瘧死者夥，咎徵復不一。所喜浙田登，百姓不憂食。
百結袈裟破唐帽，子爲何物我爲誰。孰知各有直鈎釣，解出珊瑚海底枝。
天河瀉水洗心君，瞎眼能觀聵亦聞。不是唐皇迎佛骨，大顛焉得見韓文。
潘江陸海一笑唾，暫借禪衣隠此身。坡谷兩翁合爲一，座間始可著斯人。
七十三迴生一陽，子年未半升我堂。筠溪牧潜即汝是，一繫馿橛須耐霜。
筠溪四十三歲殀，師弟與兄傳夜衣。國手棋高更有著，百年政恐疾於飛。
己學故學天隠說，多因誤剃鏡中頭。戲拈當日顔良案，兩足何堪踏兩舟。
長安應制住紅樓，浪惹玄都紫陌愁。天目有山無捷徑，落花莫放出溪流。
隋朝檜下訪仙真，五十年前夜榻身。至道宮前天目頂，羨公去作卧雲人。
東南衲子密如雲，何限參寥與惠勤。泉下歐蘇今不作，伽佗祇夜亂紛紛。
高安僧寶姚圓至，鹽水誰其成醤冰。莫爲猢猻打筋斗，迴頭不記讀書燈。
黄鶴磯頭百戰塵，黄龍詩刻尚如新。終然峴首碑安在，羊祜元非死朽人。
息存東澗三湯老，文我平生盡見之。身到黄龍山幾度，却慚欠讀惠璋碑。
晦靜先生甲戌榜，元章先子幸同年。升沈一付六如夢，休賦青雲紫陌篇。
水繞芝山過紫陽，倒流不解上南昌。兩家俱有傳燈子，始信真源氣脈長。
紫陽山下世婚姻，幾度家因火後貧。早是前修曾種德，政須後嗣更禔身。秋霜白筆辭臺掾，夜雨青燈管士人。碩果元來真不食，未妨徐動蟄雷春。
九月二十五夜雪，南天稻粱未全結。十月二十五夜雷，東風桃李俱誤開。七十三翁駭何謂，雷舊慣聞雪則未。水旱國家有倉儲，人能寡慾疫癘無。
恭惟方寸心，表裏無將迎。妍醜物不逃，宇宙大明鏡。時開復時闔，靜定動亦定。孰爲磨且奩，塵垢敢吾競。徐步衝牙和，儼立章甫正。威嚴修德容，戒懼毓景行。典謨冠百王，首言欽恭敬。慎寅與祗讓，惴惴遠機穽。怠慢惟不敢，茲其所以聖。三畏四勿傳，孔顔曾思孟。洛學至正叔，主一肅正命。乾淳朱逮張，銘箴互規詠。奧室鬼神臨，寐枕雷霆迸。凜若對廟祭，嚴於聽軍令。古君子必爾，持身以蒞政。保家雲仍長，理國彊以靚。繄予幼不學，乃有東家鄭。一謹禦萬邪，道涯自孤泳。何當躋公堂，幽話聽犀柄。師授分所聞，庶盡人己性。
北極地上三十六度出，南極地下三十六度入。四海之內居中國，不見南極見北極。東生西沒一輪日，西沒昏黑東生白。春分秋分晝夜中，天上地下度數同。地上天少日晷短，子月日南而北返。地上天多日晷長，午月日北而南行。四時成歲歲如此，日南日北而已矣。一百八十度有奇，不過一往一來耳。或謂四游升降殆不然，所以景祐新書刪其篇。
了了了了，空空空空，心肝不在臭皮袋中。想見出神似蟬蛻，可能吸露更餐風。
可能吸露更餐風，一悟懸知了萬空。何似老夫酒肉漢，死時合眼閉棺中。
大儒疇昔起乾淳，天地星源一脈真。肯使我爲修學記，始知君是讀書人。流泉要驗胸中活，死草無拘紙上陳。太極初生第一點，尋根細認古今春。
大庾嶺頭江南北，生平走遍梅花國。天下梅花詩最難，和靖居士占第一。七十四翁詩萬篇，一句梅花吟不得。譬如江夏黄鶴樓，既有崔顥無李白。何人幻出一橫枝，毛穎陳玄塗側釐。不丹不青逞妙手，月窗瘦影吾能移。真梅難賦賦寫梅，虛叟大叫尤難之。前身相馬九方句，焉能壓倒簡齋詩。張侯隨軒梅一幅，什襲珍藏過寶玉。南征不取萬戶侯，北歸未即九州督。借梅爲題求詩人，中原名士詩滿軸。和靖簡齋亦不無，顧慚才盡難貂續。張侯今在西湖隈，竹籬茅屋扃蒼苔。我亦自有梅世界，紫陽山中歸去來。梅花開時看梅開，花未開時看畫梅。不用雕肝刻肺被梅惱，但當一杯一杯復一杯。
漆園老子蝶魂飛，緱氏仙人鶴馭歸。往事何憑煙漠漠，餘生幾度雪霏霏。早容身厠三千列，偶許年過七十稀。籍湜叛韓吾豈敢，平生不慣食言肥。
寒暖違時節，於民有弗堪。豈應今臘八，恰似舊春三。夜□蒸膚汗，朝壺溢唾痰。渾疑北風雪，不肯到江南。
夜來聞祭竈，猶賣膠牙餳。雪欲爲南瑞，風纔作北聲。今年全不冷，此月未嘗晴。造化難窺測，神奇易變更。淫霖過夏澇，槁樹迸春英。熱熱如三伏，飛飛忽六霙。花瓶梅盡落，虀甕菜尤平。欲掘餛飩薺，嫌泥懶出城。
心事天涯客海涯，自籌何止一毫差。枕詩夜夜欹簷溜，濁酒朝朝漉井花。元日慣曾經百窘，幼男勉爲講三加。揚揚喝道樓前過，肥馬輕裘幾子華。
全老忽貽寒夜句，歲闌吾黨久離羣。一場噩夢三千字，百載頹齡七八分。孰與輓前軒此士，端能殿後棟斯文。鄉儺禮失求諸野，小鬼應猶畏竈君。
臘天何故燠於春，恐爲衣單念小民。略見雪纔餘一寸，叵堪雨却過三旬。野中薺麥不勝旺，市上杏桃無數新。白盡此頭浪多事，可憐七十四年人。
人品懸知大不同，一絲羞見釣臺風。七年假守如虛叟，萬首新詩似放翁。貸死偶餘吟鬢白，每生猶想戰塵紅。范侯胸次秋天碧，好借寬閒翼斷鴻。
吳山勝概甲杭州，正旦晴明到上頭。紅袖南人簪翡翠，金鞍北客驟驊騮。豐年似覺春尤好，新歲何爲雨不休。自笑詩翁百念冷，尚儕癡子說閒愁。
五更皆早起，惟我是閒人。展鏡鬚仍雪，添杯臉暫春。有終還復始，無舊不成新。萬古燒痕意，陳根豈盡陳。
春攽諸郡國，漢守喜惟良。旦宿重中尾，時花競向陽。古今新舊歷，老少後先觴。萬事皆如此，無如且醉狂。
人人有此珠，萬古天地寶。法當潜厥光，蚌殻護其表。能使華嶽移，可叱峽流倒。未若牀缺足，梓匠不自造。脫華培深根，屏翳返內照。與辨以興戎，寧訥而出好。恭惟羲皇心，豈有夜與曉。我眼徹地底，常見日皎皎。爰自彖及繫，纂述屢脫稿。仙游慕昇飛，佛障怯煩惱。九轉與八解，終不擺纏繞。彼豈知吾學，往來玩大小。艮止體陰負，離明决陽抱。平生無所媚，不竈亦不奧。突過子雲玄，眇視老氏妙。慎察進退間，以爲先師報。宜耦長沮耕，遑待方朔詔。黑頭氣公旺，黄馘項吾槁。一當蟄幽閒，一當翔穹昊。何以明其然，□□□衰老。
燈影稀疏兩岸樓，市聲已寂睡聲齁。幾家夢斷三更過，此老心窮八極游。服氣仙人吾不學，坐禪釋子彼何求。夜思晝讀諸郎識，俯仰青春鬢忽秋。
一樣乾坤幾樣人，甑生塵異襪生塵。寒窗黄卷青燈雨，暖閣金釵玉斝春。誰同公子夢方魘，我與先生詩又新。□□兒曹供筆墨，爲言不是寫真真。
雨脚如麻坐到明，雨樓聽盡五更聲。無人共唱尋尋覓，有子聊教仄仄平。凌室不能藏臘凍，稼場或至誤秋成。誰知憂世書生意，惟願天階正玉衡。
三十七日晝夜雨，中間一雪終無冰。今日立春遇人日，問天肯晴天不應。東南我記前庚子，徽城紙包餽杭米。乞人搶奪人食人，旱極西湖乾見底。今我七十四歲翁，苟全性命遨春風。略雪不冰又庚子，幸而去年秋猶豐。西湖莫作癡貓守，紫陽山下可歸否。天終不殺好心人，有錢買花仍買酒。
夜寐若無三斗酒，夙興不待五更鐘。浩歌閒把鐵如意，□慕先生憶卧龍。
顛楊仆墨詆蘇張，推挽時君可帝王。軻死不傳今再見，一時無數起臧倉。
獨能有眼識延平，濂洛淵源集大成。早負性資專問學，後生豈可少先生。
鄉國追封初豈意，師垣極品亦何心。考功郎議一字□，□相斯文上帝臨。
王道浪談行霸說，儒言陰用佐禪機。貪狼弧矢觀星象，天遣吾公闢此非。
本無極老謂主靜，不遠復翁言內腴。紙上仙方誰解服，尾公羽化上天衢。
草制無知傅伯壽，問詩不答陳傅良。王淮林栗胡紘輩，仲尼日月曾何傷。
孟子告子辨內外，漢王項王爭雌雄。誰歟著定會陔錄，梭象終輸與遯翁。
四世東南保太平，有君無相廟堂輕。具知人眼識朱子，獨趙汝愚陳俊卿。
澹庵老薦此詩人，屈道何妨可致身。負鼎干湯公豈肯，本來餘事壓黄陳。
考官蔡茲取三策，三奏賞音汪應辰。天下未嘗無識者，近來識者亦無人。
開禧嘉定擅權臣，地下眉頭想更顰。侂遠傳衣至亡國，止緣不用讀書人。
俗坌蝟毛奮，老倦龜殻縮。閉門自著書，此外百無欲。試將雙鬢比，我白君尚綠。固宜斗百篇，醉不問今昨。異端朱翟徒，孟子闢之廓。傲睨則有之，未必果落魄。焉得百尺樓，與公共盤礴。坐令許汜輩，螟蟭仰黄鶴。
登門四十九年多，細讀公書百遍過。今歲摘抄靖州作，遯翁堪配不傳軻。
濂翁傳到紫陽朱，復見嘉端此大儒。一論道原一原道，他求倫擬漢唐無。
漢唐臺閣畫功臣，何似宣尼從祀人。欲繪兩賢繼張呂，臨邛魏老建安真。
班固人表吾嘗疑，第一武王二伯夷。我謂伯夷可第一，武未盡善宜二之。退之第一唐文人，希文第一宋輔臣。韓爲夷頌范爲寫，三絕誰爲什襲珍。星奎運踰三百年，皇祐慶曆諸鉅賢。逮至渡江乾淳後，珠題玉跋盈長篇。范氏衮衮饒公侯，幽州栝州至蘇州。行軍元昊驚破膽，義莊睦族春復秋。子子孫孫居吳中，指李後人今黄龔。錦囊偶貯此三絕，燕香夜寒吐長虹。衮衣繡衣觀且誇，故國喬木興咨嗟。大尹不吝歸趙璧，祠以少牢復其家。提學翰林索我詩，肯捐此寶真復奇。授者良難受者易，即此可刊遺愛碑。
元侯可文學，未壯冠貂蟬。之子觀光日，前修致政年。芹宮堪注擬，瓜戍尚遲延。定有羣公薦，班行綴集賢。
西湖風景異，因仕住桐川。太守令求宅，諸生爲買田。冷官清可喜，遠道老堪憐。何似嚴灘守，投簪二十年。
侵尋半月是花朝，大雪漫天五日飄。臘月如春衆芳吐，繁華時節却蕭條。
燕山雪花大如席，豈料江南亦見之。臘前六出知焉往，却在春風二月時。
牛馬毛寒縮如蝟，古今此句絕奇奇。今春大雪亦將爾，鶑死無聲社燕遲。
我嘗遠過燕山北，樹木已無草一色。騏驥驊騮動萬匹，互囓交蹄戲跳躑。誰歟畫此雙名駒，似鬬非鬬相嬉娛。唐人遺迹趙子摹，善書善畫今代無。善書突過元章米，善畫追還伯時李。先畫後書此一紙，咫尺之間兼二美。元章伯時兩人合一人，愧我一詩難寫兩人真。
世間可讀不多書，豈但撐腸似蠹魚。小技僅能攻淺近，大言徒用騁高虛。道心切戒偏忘助，義事毋先計毀譽。我學暮年方見此，毗陵博士比何如。
我年三十四，鄂漢脫戰場。四月扁舟東，生汝於建康。九載鶴山門，靜翁還鵷行。實爲舊主人，別意殊徊徨。爾時京湖閫，開府羅才良。呂氏賢父子，欲我高騰驤。補以□□爵，江岸司征航。既而今左轄，千騎如池陽。携我一家往，郡齋代表章。汝姊始四歲，同爾歸南堂。明年辛酉秋，浙漕鶚薦翔。道山此大恩，給我鬻爵郎。別省第一人，見知梧與杭。不學執國柄，似道貪如狼。其客福建子，瑩中狼如羊。厥子偶不第，乃獨憾老方。讒之於似道，陰幽弩機張。廷試復第一，考官文趙常。易置乙科首，爾豈識臭香。蕭艾壓蘭蕙，我心亦不忙。仕宦天有命，豈由人低昂。不意毒愈盛，廖真嬖人倉。五百彼何知，四遭白簡霜。故嘗忤林秴，何至嗾郭閶。魯港出師敗，蟣臣叫九蒼。數其十可斬，乃先竄炎荒。誅之木綿庵，身死國亦亡。爲相亡人國，自合以命償。匪我快私憤，人欲抽爾腸。臺諫我不就，出守鄰故鄉。
大物既歸周，裸士來殷商。夷齊與箕微，均爲識三綱。我所領小壘，可容久徜徉。亦欲拾之去，羣盜紛寇攘。勉强不得已，芟惡完善良。完國非我責，完郡亦何傷。幸保千里民，不爲劍戟戕。姦鬼伏肘腋，兩賊程與黄。門生訐座主，婿不顧糟糠。妄告無反坐，官吏飽賄贓。一朝擲笏綬，僅有書幾囊。辛巳至庚子，闔門饑欲僵。二十年不仕，愚意誰揣量。苟生內自愧，一思汗如漿。焉得掛海席，萬里窮扶桑。茅屋蔭松菊，槿籬畦芋薑。讀書粗知道，晦遯攀餘芳。詩文亦不俗，千篇垂琳琅。今汝往筮仕，已踰四十强。蕭然乏行李，艱甚謀聚糧。此皆我之過，棄官畏禍殃。以致兒女輩，無不羸以尫。行行燕山下，悠悠易水傍。北風無時無，南人少裘裳。汝父近八袠，汝母七旬將。苟可得一職，歸甘泌之洋。生理我無策，徒此歌慨慷。壯士一大笑，出門青天長。
莆田鄣郡本同宗，更著深衣臭味同。禿筆有天猶易補，孤燈無地可能容。不趨宰相翹材館，寧糾諸侯泮水宮。十載鳳池科尚在，已應一舉首登龍。
方氏來南漢閏時，蒸嘗所在富孫枝。歙溪真應仙翁墓，嚴瀨玄英處士祠。邂逅弟兄元共祖，殷勤子我總能詩。因風不要花瓜顆，梅老遺篇幸寄之。
欲共君歸未有緣，春風奪我紫陽天。牡丹富豔花如洛，煮白香濃酒似燕。細看貌非寒士相，隨宜班亞冷官員。人間第一好山處，賦幾篇詩醉幾筵。
暫住身如鶴在松，忽然飛去又無蹤。閤皂山頭曾不睡，夜寒看月到晨鐘。
年才踰壯早相知，北騎南船幾別離。二老皆鄰八旬壽，一生誰賦萬篇詩。特承枉顧元無說，獲侍同行識者誰。流水桃花別天地，碧山許到果何時。
遼廣歸來二紀强，脫身煙瘴遠沙場。僧多吟友詩常淡，家見玄孫壽且康。殘月夜潮渡漁浦，飛花春雨客錢塘。西山後會何妨數，管趁年年早茗香。
第五橋通曲港船，直摇春水到門前。休官久作漁竿客，扶老來尋鶴氅仙。疇曩歡娛如昨日，今吾衰颯最高年。舊墳新冢石羊馬，且舉殘杯莫愴然。
湖山春色已如斯，城市原來了不知。百五韶華全似畫，二三名勝總能詩。忽驚我輩相携處，誰識吾人始到時。五十四年前弱冠，設盆猶憶唱閩詞。
暮年無不與心違，節物過從事總非。何處青梅嘗煮酒，誰家紅藥試單衣。半酣便合拏舟去，驟熱猶容借扇歸。忽憶向來獨立處，雪天閒看白鷗飛。
生長西湖死葬湖，興言舟子與農夫。全家衣食憑摇艣，歷世兒孫學荷鋤。布衲劣兼蓑笠有，虀湯恐併醤醯無。金盤玉筯環歌舞，午鬨昏空一任渠。
後生誰識舊西湖，除却山僧樹總無。何至梅仙墳亦掘，惟應葛嶺鬼當誅。紅裙鞭鐙追游女，白首端章笑腐儒。兩盞三杯更多感，不如爛醉眼模糊。
貌寢如孫叔，貲單未計然。曾微方朔辯，已過買臣年。插翅能踰海，乘槎可上天。問君何所恃，珠玉富千篇。
黄鐘九寸裁爲律，六呂六律相配匹。嶰谷參差十二筩，猗管城子從此出。上古蒼頡初制字，後人蒙恬始造筆。吳云不律燕云弗，韻書又以律爲聿。曰方曰冊刀削之，削之筆之作以述。析竹蘸墨絲其端，龍圖龜書就篇帙。秋兔拔毛號毛穎，愈奇愈巧愈精密。脩管執之以爲柄，短管竅之以爲室。其實不過一毫端，良工於此有神術。鋒但欲齊忌太尖，翠羽鼠鬚俱不必。老夫平生學歐顔，晚脫場屋塗注乙。著書棄筆如丘山，使年將及三萬日。眼花尚能寫蠅頭，筆不如意輒怒叱。江淮筆工千百家，孰甲孰乙我所悉。鷄距散卓楊日新，不落第二亦第一。
昭代英髦盛，文儒氣數還。天明黄道日，地重紫陽山。斗食三年內，孤燈午夜間。晦翁元不死，鑽仰定睎顔。
山好鄰書塾，溪翁割釣磯。許時爲客久，長是送人歸。子去青衿喜，吾衰白髪稀。會須桐蔭底，酬唱羽觴飛。
昔年初弱冠，丙午創書堂。四海仰朱子，萬山環紫陽。工夫誰久大，邃密要商量。舊日鵝湖語，端能子細詳。
高枕非難就，深杯未易謀。可須疑噩夢，久已慣窮愁。老矣何嫌死，歸歟豈願留。曉梁數聲燕，搔首倚吾樓。
倜儻千金盡，艱難斗酒謀。有生誰不死，惟醉暫無愁。彭澤先生去，周南太史留。誰家錦步障，還墜綠珠樓。
休官二十載，絲髪不身謀。肯顧江淹恨，焉知庾信愁。但當思反魯，何必望封留。閉目常危坐，胸中百尺樓。
身謀曾不暇，何况子孫謀。我老宜多病，癡人豈識愁。管窺天謂小，繩挽日難留。將騎言何猥，蒼茫下白樓。
子午參同契，春秋類是謀。生前焉用學，死外別無愁。豈料猶窮健，胡爲此滯留。客懷誰可比，王粲賦登樓。
三朝前穀雨，寒甚過時謀。夜短雞聲早，春闌燕語愁。獨行仍獨坐，難去又難留。粗守持身法，堅城護百樓。
萬變觀時事，誰其肉食謀。乾坤一儒腐，今古兩眉愁。白首生何益，青春逝不留。孤燈夜夜坐，曉角動軍樓。
松下客携琴，巖中人讀書。聲氣相應求，妙寫入畫圖。灑落真意趣，冷淡閒工夫。體中脫不佳，明窗時自娛。誰方策龍驤，萬里籋雲衢。卿自用卿法，未用輕賢愚。
君直不可見，見此長虹吐。使其尚未死，年始七十五。當時書此字，贈我老華甫。今年八十一，仍卧舊處所。謝公名太盛，殺身甘荼苦。虞公不競名，躬耕隠村塢。有名無名間，俯仰隔今古。直木先剪拜，明膏自煎煮。何如牛背上，一蓑弄煙雨。所以馬少游，伏波非所取。
讀君百詠魏中梁，始僭諸侯又僭王。孟子兩言無識者，六王亡更七王亡。
忽明詩眼一螢飛，夜讀樓頭暑暫微。多醉少醒忘世故，易消難長察天機。郭中令考書廛隠，公冶長篇過古稀。正爾山林可投老，果何所戀不思歸。
瑰文寶翰勒堅珉，薤露諸篇序更新。鳳閣鸞臺三學士，羊裘魚釣一詩人。登金競奮凌雲筆，埋玉如瞻墊雨巾。逢掖的過二千石，九原不死氣如神。
當年此地瑞麒麟，預卜佳城壽檟春。早把一官爲長物，永期千歲作全人。盈消虛息知時命，戰履兢臨保性真。馬革裹屍空志大，寧騎款段了閒身。
古之諸侯公侯伯，今之諸侯二千石。建邦作郡事不同，後車皆當載賓客。釣魚呂望朝棄竿，飯牛甯越夜辭軛。雲龍風虎機會偶，赫奕功名垂竹帛。原嘗春陵四公子，珠履三千分鼎食。馮讙市義薄聚斂，毛遂歃盟却强敵。梁王兔園禮詞人，相如之賦枚乘七。平津更有翹材館，大開東閣英彥集。徒步常何起馬周，落河房琯任劉秩。嚴鄭公延杜子美，郭汾陽遇李太白。朱門若止藏歌舞，無一措大研文墨。不知稼穡友朋闕，儻非癡物亦俗物。臨川太守千騎行，誰董琴瑟護書冊。吾子從之大江西，訓誘諸郎據師席。王介甫之學誤人國家，陸子靜之學雜彼禪佛。四海公論有如此，讀書豈可無揀擇。若夫擬峴臺登臨而賦詩，不妨寄我清江紙一疋。
古學非如進士場，淵乎深處海難量。善藏未用爭飴利，中立懸知異狷狂。度遠出寒公案在，漸修頓悟話頭長。公□與我評茲事，一洗人間粉黛粧。
昨朝交末伏，今日立新秋。故是凉猶未，終須熱漸休。酒醒興午夜，月上倚西樓。暍死端能免，江天問去舟。
獨倚西樓夜漸深，下弦月欲近觜參。立秋是日微微雨，病暑衰翁稍慰心。
斜向西南月半彎，五更正值畢叉間。朝來驟有風兼雨，紅暈饒添一大環。
秋凉斷是合還家，三伏今年暑倍加。病痛百般營藥草，精神一半減菱花。
腐儒休致懶彈冠，樓倚新秋午夜闌。木德臨參照南斗，江湖一稔百憂寬。
紅閙枝頭二月寒，中秋還許兩迴看。君家泮水宮牆畔，吾道重春孔子壇。
半秋凉意轉春寒，似曲江頭紫陌看。霜近核中仁再結，多調餳酪奉新歡。
早開菖葉勸耕辰，八月繁華又一新。舊日舉人應最喜，桂闈秋報杏園春。
簡齋詩老不重生，流月無聲句絕清。好個杏花疏影裏，秋空吹笛到天明。
種傳董奉術韓湘，頃刻能開錦繡香。好畫團圓明月夜，中秋天色變春光。
江海諸州縣，新秋捲颶風。樓臺漂燕厦，城市化龍宮。舶寶千艘覆，亭鹽萬竈空。直令無片瓦，更許有孤篷。徹底沙洲掃，連根樹木童。骨骸誰與殯，腐爛出屍蟲。
家貧難辦素食，事忙不及草書。今日果然如此，古人可信非歟。
一日無酒飲，一日意不樂。一夜無酒飲，一夜睡不著。後生殊未知，老人今始覺。萬卷漫讀書，千金空服藥。我有一盃酒，大勝凌煙閣。酣歌脫頭巾，毛髪動褒鄂。
一夕五七起，起輒搔我頭。明月掛簷前，獨飲憑危樓。清曉上參井，黄昏移斗牛。殘暑未云退，幸已臻新秋。天上有銀河，化酒還肯不。大醉更無夢，小醉亦無愁。
伏生年九十，腹貯秦坑書。終童年十八，手擲漢關繻。一老一妙年，智勇夫何如。兩皆濟南人，稟受風氣殊。乾坤妙融結，山水清有餘。鍾賢代不乏，一變可魯儒。吾友子張子，世於此焉居。烏哺奉甘旨，鵷行贊都俞。將指許假道，榮哉兼熊魚。甲此一都會，築堂冠蓋趨。萬象納戶牖，八荒來庭除。陽丘古邑南，均是宅一區。粗中必有精，所見獨異諸。人見花與竹，我見皆道腴。彝鼎日玩弄，簡冊日卷舒。拔出形器上，漉水月本無。譬若椰子腹，中有萬卷儲。何必西域賈，剖股藏明珠。矢詩說解悟，指天撮空虛。何如登君堂，嘯傲傾觴壺。
衰翁七十五，猶有身世憂。暑不辦寒計，朝始爲夕謀。海若挾風伯，掃蕩數十州。錢塘幸而免，湖已入城流。吾雖偶不死，生涯殊苟偷。米價不少減，錢刀何所求。長女亡六載，次女病未瘳。假使即勿藥，嫁奩將焉籌。五男喪其幼，餘皆隠林丘。憶昔年十五，七月辛丑秋。郡治及祖居，一夜灰鬰攸。倏忽六十載，將無墜箕裘。僥倖登一第，患難何其稠。濱死者累矣，尚存鏡中頭。行善叢謗議，施德招冤讎。久已致其仕，此生行且休。半飽半饑間，陳粟虀一甌。鼎食拚鼎烹，吾非斯人儔。萬事不如意，自取何怨尤。折腰復仰面，舐痔而封侯。何如醉茅柴，霞外鼾鼻齁。
磊落終休矣，艱難晚見之。罔知當世事，殊悔少年時。
一昨懸車後，蹉跎又五年。常書乞米帖，猶費買花錢。
淑配生同邑，錢王錦繡鄉。甫登重卦壽，遽掩若堂喪。桑梓推真節，芝蘭篤義方。冥冥資佛力，長子作緇郎。
人因雅俗分高下，同是園林興不同。時覺燕鶑相爾汝，焉知蜂蝶有雌雄。豈惟酒可兼詩可，常在花中與竹中。秋老紗窗猶未換，要令深夜月華通。
秋風稉稻又嘗新，續食年年肯濟貧。遠學佺期響□□，近同東老致仙人。貴公勳業一杯水，俗子面顔三斛塵。流火授衣誦豳什，戒寒深恐雁來賓。
東籬東籬所至有，南山南山古至今。東籬之西拄我杖，秋菊千叢開黄金。南山之北送我目，鴻飛山陽我山陰。今是昨非栗里宅，三徑就荒猶可尋。畫工可寫淵明面，政恐難寫淵明心。淵明面匪宣明面，誰歟障我西風扇。翁醉欲眠遣客去，淵明此心我常見。歸去來兮歸去來，淵明方寸焉在哉。寧入東鄰白蓮社，不上徐州戲馬臺。
君不見七月一日海上風，浙水西東淮水東。鹽亭網戶十萬許，潮頭三丈一掃空。高門大屋聳金碧，瞬息浮入龍王宮。官吏軍民不知幾，肉無肥瘦魚腹中。縱屍橫骨互撐拄，蠅蚋姑嘬鷹鸇同。人家婦女金纏臂，惡少斫之殘血紅。富商大賈浮巨舶，犀象珠璣誇豪雄。三五百艘□□□，□□紙船紙梢工。善登高樹毒蛇滿，善泅有蛇纏其躬。□□□家無一口，甚寇屠戮兵戰攻。我憶淳熙前辛丑，赤地□□飛蝗蟲。江南人才殊未少，南康救荒頼文公。我憶嘉熙□辛丑，西湖涸底舟不通。人肉饅頭市肆賣，艮山門潮堯水洪。水旱厄運古來有，皇天得不憐民窮。辛丑定數不可免，願言少殺神怨恫。七十有五衰病翁，未即就木猶轉蓬，僥倖米價不長年歲豐。
五湖之水何冥冥，五湖之山何青青。煙雨空濛寄絹素，吾聞善畫不畫形。畫山畫水畫煙雨，界畫點綴分秤星。寓意托興有所主，人品高絕名芳馨。斗牛分野古彭蠡，橘柚包貢今洞庭。史傳同異不可考，青草丹陽兼宮亭。諸老英魂可招否，亡吳霸越携娉婷。三致千金變名姓，橐裝恐带戰血腥。陸龜蒙，張季鷹，無功可上彝鼎銘。江湖粗有蓴可羹，何必石崇虀韭萍。滿身花影醉歸夜，何必涯訓居朝廷。三高之中去一高，似於人物太渭涇。鴟夷子者非我侶，焉得張陸二高復起與我共揚舲。
君家所有吾弗如，價估萬金猶有餘。科斗字前古彝器，椰子腹中行秘書。楚吳閩粵吏狼虎，淮浙海江民鱉魚。歸闕一言動天聽，生靈百萬免淪胥。
海內師儒四十强，臯比一撤即鵷行。聲名久動黄金闕，相貌宜登白玉堂。真學士當專翰墨，寡言人定鎮巖廊。交承正是吾姻婭，爲謝魚龍老子汪。
月漸高雖小，星全隠不明。老夫偶有酒，獨酌過三更。世間千萬戶，誰是倚樓人。今夜中秋月，危欄一病身。
問知桑梓處，師祖李延平。往正三山學，看馳四海聲。新吟嚴更典，老貌古兼清。上水過衢信，閩溪却順行。
久不作詩詩律廢，時須飲酒酒皆慳。翠微雲外宣平宅，一棹歸歟隠此山。
重陽時節黄花近，老子情懷白髪新。點檢客囊無一物，江湖七十五年身。
大庾嶺頭梅掛月，居庸關外草連天。馬牛風古不相及，障霧饕風一夢然。
將相共扶黄道日，神仙獨隠紫陽山。雲深夜註參同契，身在虛無縹緲間。
早遇鶴山先生子，晚登和義郡王門。靜翁道翁兩知己，慟哭新墳接舊墳。
七旬有二傳凶問，九月初三記誕辰。客裏偶然逢此日，淮思江望淚痕新。
菊殿百花梅第一，重陽節過小春來。年年歲歲身長健，擺去窮愁醉幾杯。
多病全然懶，微凉尚未寒。偶然無一事，蛛網雨中看。
詩與風騷迫，文兼史漢長。半山非不爾，僻學汴梁亡。
政恐登高枉斷腸，今年恰值雨重陽。晨興中酒情懷懶，滿眼黄花滿屋香。
世間何事不空無，萬古年年九日徂。最憶吾家先叔父，塘頭一樹紫茱萸。
五度秋光過古希，節名良是嘆人非。吾州大火前辛丑，問政山頭伐木歸。
何事清秋已衣綿，微寒最怯倚樓天。江南今歲黄花早，醉嚼重陽半月前。
往歲金臺屢據鞍，居庸雁字仰天看。中秋蟹斷□花絕，紅葉西山九日寒。
畫馬當年李伯時，長懷魯直子瞻詩。朝廷□道人才盛，元祐風流再見之。
闍婆之國古來有，其人裸體蓬厥首。後來改號作爪哇，君僭稱王妻僭后。跣足露乳布纏腰，往往自妍不知醜。千島萬島南海南，謂遠無虞險可守。成周通道八蠻朝，旅獒越裳孰敢後。真臘彭亨皆入貢，巴尚答洽爾獨否。壬辰臘月明日望，三平章往命招誘。泉州出門七州洋，飛檣舞帆朔風吼。五旬有餘至其境，驚禽駭獸破膽走。前主初喪後主立，國亂未定內掣肘。生擒瞎直吃當王，癸巳三月之十九。先降土漢必者牙，水陸引道分左右。繼獲昔剌小大子，□□留屯豈容久。所俘病亡或逋逃，窮則反噬如野□。□秋班師會占城，諸國降表肯相受。梢工滿載檳榔果，征夫爛醉椰子酒。生金銅錢暨百寶，搜山討擄恣意取。蝤蛑蝦蟹玳瑁螺，芭蕉豆蔻皆可口。風俗可怪亦可憐，食無匕筯但用手。生年月日都不記，淫亂混雜忘牝牡。得此詩料告者誰，滕良伯父乃吾友。我賦長篇當凱歌，甘誓胤征同不朽。
少陵哦後牧之□，□□篇章可謂過。真是能專詩筆否，似應無奈菊花何。雁來秋老江湖落，病感風寒涕唾多。自古死生元有命，滿斟且復醉顔酡。
蓋輿上下立乾坤，眼底無人可與論。分數不難升地位，絲毫未易見天原。因重文字窮羲畫，速肖生徒半孔門。斗食泮池何足凂，晦庵異姓要雲孫。
渥生漢馬真龍種，旅獻周獒敵虎威。時節太平鬨花柳，平川牽鞚走如飛。
堆青積翠聳□□，□□崢嶸古寺深。此畫老錢暮年筆，真成一紙直千金。
疏處溫凉密處寒，未須向背問支干。猿閑配偶雙嬉戲，樹古根枝萬屈盤。何限樓臺荒宿草，幾年歌舞罷鳴鑾。頼天獨肯扶僧剎，佛大泥多許共看。
庚午昔同朝，權臣狠且驕。至尊俱芥視，大物遽冰消。密勿毗廊肆，艱難駕使軺。絲毫心有愧，壽肯到今朝。
往事括囊坤，元魁罪忍論。咸淳君蔑有，德祐國能存。委曲都司筆，侵尋亞從門。惟公獨不肯，手板倒桓溫。
改卜龜圖後，閒居二十年。商顔才聘幣，剡曲竟回船。□□無虛日，粢盛有薄田。何須似裴李，綠野及平泉。
春秋家學漢醇儒，纔尹當塗又尹蘇。光價九霄懸日月，愛思兩郡甲江湖。蛾眉采石風前笛，橘里長橋□後鱸。太白季鷹俱不及，□□□□擁菟符。
河南徙歙徙浮光，逮徙莆田派愈長。六出長官刺史百，端平最數鐵庵方。
巨山蒙仲昔同官，對峙詩家兩將壇。昭武即今聞有子，文星高照七閩寒。
紫陽山下一燈寒，曾守桐廬七里灘。空手去官□一物，詩名聊得繼方干。
鑑湖北棹迓征鴻，昭代乾坤靡不容。運際包荒連茹泰，時當養正出泉蒙。暫爲掾史司刀筆，遄許勳名上鼎鐘。看取漢家有故事，趙堯猶得拜三公。
文章太守與誰游，山水江南第一州。試向清風明月內，得非與可子瞻不。生徒時喜高軒過，英俊多蒙□□□。冷掾能言修學事，殿堂新葺更書樓。
不寐常欹枕，無言獨倚樓。江淹猶匪恨，庾信始爲愁。
落木包生意，來鴻定去期。如何蕭瑟氣，有許楚臣悲。
春秋踰致仕，南北粗知名。有客來相問，如何不治生。
爲客彈長鋏，□□□短衣。奈何年不肯，五過古來希。
自古有治亂，誰家無是非。曉牀聽鄰語，瑣瑣訴寒饑。
狐白裘玉作带，汗血馬金爲鞭。雪髪河中老叟，霜天裸體撐船。
一瓣香陳無己，萬首詩陸放翁。借問老夫年紀，五屈指姜太公。
善揮金粗豪傑，痛飲酒真神仙。身外別無一物，胸中略有千年。
大矣哉十二卦，有義有用隨時。世故蓍草萬變，心事梅花一枝。
鐵甲金戈百戰攻，將軍未老紫髯穠。早依討粵□□□，□受從驃合騎封。驚邏三年微竊鼠，飛騰一日定採□。□□訪舊燕臺去，誰采吾詩當菲葑。
一株松下一茅屋，何處山中此景無。煨芋老翁常閉戶，世人從此畫成圖。
□繪水仙陪魯直，梅邊更有子瞻形。蘇兄黄弟神游處，重築人間頓有亭。
西征君子化爲猿，似覺獐頭未足倫。叫月三聲萬松外，可能淺草走平原。
宣城牛尾雪天貍，梅老饞涎爲賦詩。曾與沐猴戲相得，脂膏爭奈獵人知。
歐蘇一代兩文忠，頼是滁陽起醉翁。誰欲儋州殺坡老，靖康戰血鼓腥風。
老錢工作趙昌花，殘綠依稀姤五瓜。正叔晦翁凡六說，始知輔嗣大爭差。
宅本詞人傑，祠今學者宗。才華明斧藻，師範服章縫。竭力鑽書蠹，乘時補衮龍。勉旃企鄉達，徽國荷堯封。
達人安天命，養器以待時。匪謂閉其門，端坐無所爲。東家田中苗，既種且溉之。西家不復爾，秋至或忍饑。一得異一失，非天有偏私。口實云自求，曷不觀諸頤。
高臺垂釣竿，不過一漁翁。三徑連東籬，略與寒士同。何獨嚴與陶，百代流清風。文叔本僥倖，寄奴非英雄。我評夷與齊，大勝營丘公。
江南九月後，無日非重陽。十月十一月，豈不雪且霜。嚴凍殺百草，菊花彌更黄。於茲偶有酒，十觴至百觴。□□□□了，復醉梅花傍。
知十與知二，回賜同補哲。所以孟堅表，九品較優劣。人貌無明鏡，妍醜孰分別。物無權與衡，輕重亦不决。
永和九年晉癸丑，禊帖至今家家有。遺墨一紙出昭陵，摹本宇宙同不朽。甲子循環十六周，甫近千歲未爲久。之字二十我諦觀，誰繪此圖誇妙手。晉人之學吾能□，□以莊子爲六經。大同小異立議論，漆園遺意入蘭亭。七情靜動應萬事，一氣聚散鍾千形。樂極必悲生必死，倏開忽闔風天螢。豈不痛哉逸少語，畏怖生老病死苦。掇拾釋氏之緒餘，惴惴其慄有如許。顔瓢致樂悲安在，曾簀臨死生焉□。短中求長斷斯文，翰墨高名萬萬古。
正則靈均皇揆余，屈子文章古所無。我嘗痛飲讀□□，□乃復覽九歌圖。九歌根源何所自，羲文周孔易□□。□□坤馬中孚鶴，鼎虎革豹未濟狐。載鬼一車豕負塗，先張之弧後說弧。奇奇怪怪浩以博，湘纍取以爲範模。東皇太一九霄下，百靈護駕飛龍趨。雲中之君儼帝服，眇視四海翔天衢。堯女舜妃兩嬋娟，想見當年泣蒼梧。大少司命尾東君，倏來忽逝紛馳驅。河伯白黿弭英輔，山鬼赤□□□□。桂酒椒漿奠瑶玉，鼓迎簫送鸞鳳輿。佳人在望□□□，□君不見心躊躇。采芳馨兮日將暮，有所思兮甘糜軀。吾王不寤蛾眉嫉，知心惟有寡女媭。一士葬魚亡楚國，而况他日秦坑儒。我詩頗似賈誼賦，敬弔先生空嗟吁。
人以心役形，方寸有所主。陋巷足簞瓢，外物肯妄取。心或爲形役，饑腸內煎煮。未必得鼎食，湯鑊已烹汝。淵明歸去來，妙甚第三語。自形役自心，何乃浪自苦。此理一以悟，公相亦糞土。而况折我腰，不過米斗五。昨非謝督郵，今是睇衡宇。易有不遠復，艮曰止其所。聖之清若和，高風夷惠伍。懦立薄夫敦，仰止邁終古。
昔在成周與唐虞，比屋可封人歡娛。臯夔稷契贊帝俞，周有閎顛弘廟謨。太平之世與同符，四海朝車同軌□。□□有慶萬姓蘇，天下家家家慶圖。
鼓笛笙簫鬨舞茵，伶官和尚雜宮人。黄番綽共唐三藏，彷彿相傳未必真。
同宗多兩歲，官學幸同門。去夏才相別，踰旬遽□□。□□淹逆旅，公已見曾孫。二子言將葬，驚嗟欲斷魂。
四年登八十，壽過古來稀。辭郡非關瘴，思親自合歸。千詩存老筆，二紀掩閒扉。雞絮臨筵几，隨潮夜夢飛。
爲儒元匪易，入仕似無難。捷疾非科第，飛騰即教官。梁城依汴古，楚郡號淮安。臺省多知己，書燈莫遣寒。
保舉甘年進，何妨緩致身。暫時刀筆吏，他日腹心臣。□□全相似，唐詩更逼真。多能乃畏謹，誰不與斯人。
八十三歲李鶴田，我兄事之後八年。有弟有弟來見我，我亦待之如弟然。鶴田鶴田真神仙，讀萬卷書忘蹄筌。鈎銀畫鐵筆下字，咳珠唾玉胸中篇。維伯英甫父深齋，我未識之人稱賢。相觀骨骼聽議論，九臯之鳴紹家傳。□□□□我所敬，論宋勿論唐以前。文名第一歐永叔，詩名第一黄庭堅。節義第一文丞相，三士鼎峙撐青天。隠逸第一□□人，拾吾鶴田其誰旃。君不見西漢四皓起商顔，羽□□□劉氏綿。又不見東漢子陵卧嚴灘，足加帝腹摇星躔。鶴田爲嚴之處則九鼎重，鶴田爲皓之出則九鼎安，吾將以子伯英之行卜之焉。
相逢偶值寄梅人，今歲江南暖未勻。報與玉堂真學士，小詩聊當一枝春。
眉山萬古老蘇仙，坡潁兒孫世世賢。尚想九關排虎豹，□須七葉珥貂蟬。何人不作無窮地，今日才知已定□。紹述姦朋市朝撻，剡源學士筆如椽。
江南子月已春迴，一日堪傾一百杯。朝飯太牢□□□，□窗西子月中梅。閒心自得無窮趣，老氣猶誇未盡才。我近八旬經萬變，傍觀嬉戲小嬰孩。
君不見杜子美，搜詩益州城。西門所見石筍雙高蹲，欲募壯士擲天外，使人不疑見本根。又不見韓退之，□□□□憐愚民，枯株朽木事爲神。偶然題作木居士，便有□□□福人。安吉古廟李衛公，有一怪石左廡中。不知始初孰舁致，矯誣妄誕欺吳儂。諸欲殺人劫盜者，牲酒奠祭駢羣凶。狂魂滯魄詫憑附，乞靈徼福撐虛空。忽值湖州推官史，□如明月清如水。集衆搥之百雜碎，棄置溝渠同糞矢。南方淫祠百且千，焉得一一皆若此。
平生奔走遍區中，老尚流離作寓公。合坐黄堂稱太守，願求丹劑學仙翁。繄誰虎豹占文變，何限貂蟬出武功。可似有心隨李耳，流沙西邁過崆峒。
字畫多年逼獻之，高材天賦豈人爲。一枝禿筆無能敵，百尺名樓有所思。磧馬塞鴻忘舊夢，建茶閩荔富新詩。皇天具眼終徼福，多病從來喜讓夷。
錢塘多少富豪家，酒肉如山賞物華。野老入城□□□，□蘿蔔菜臘梅花。
長至前踰一月晴，忽然細細雨無聲。中宵變作今□□，□得樓頭鼓角清。
扁舟未覺出城難，訪舊情知老畏寒。七十五翁無□□，□樓聊且隔簾看。
吾師魏華父，庵以自爲名。自庵有類稿，其文世盛行。吾友陳壽夫，堂以自爲號。謂予可言詩，玉成有大造。上饒朱使君，燕居題自閑。此自指何處，專指方寸間。閑眠與閑防，暇字匪二義。自防乃自暇，只是一箇自。子思慎其獨，使君資之深。自身閑不難，先當閑自心。
佛書曾畫牛犁舌，以易耕心却不然。一寸地中栽□□，□將三寸舌談天。
全真遺教契清寧，蕭散無爲養性靈。百歲萍蓬無定跡，一身土木已忘形。陳言不用參同契，祕法何須急律令。中有異人殊未測，倏然輕舉上青冥。
詩翁汎雪船，動趣兩三篇。未快看梅眼，空流憶酒涎。□□衝凍凌，饑雁起荒田。兒女牽衣處，新春入暮年。
雙臉殷紅捧玉尊，陽臺彷彿見香魂。一生心道蘇州好，何事摇船出葑門。
臨平山下汎歸船，何必荷花五月天。記取五更霜□□，□芳橋買小魚鮮。
行在名存一夢惺，西湖路近六長亭。陳橋驛與臨平鎮，興廢何人了汗青。
五十年登靜老門，八男今見九曾孫。浮生變幻□□□，□事艱危詎忍論。三級浪知龍有種，九臯聲喜鶴猶□。□□舟畔書帷舊，酒醒燈前欲斷魂。
損益相因俯仰間，人才世事頗相關。熙豐消息黄龍府，濂洛源流白鶴山。此道不隨高岸改，吾徒寧作野雲閒。世家但保書燈在，莫羨雲霄玉笋班。
長橋身作長城夢，南五湖天北濟淮。重聽吳歈憐我老，憶騎塞馬與君偕。田園粗有何須侈，子婿俱賢豈不佳。七十六翁如未死，便郵一紙更忘懷。
隔日春先立，崇朝歲始除。去來身不定，好惡夢皆□。□□千山外，舟車一月餘。豈真休客擔，猶□□家書。
吾生已是三分過，此地胡爲一紀留。萬事無心偶然耳，久將身世付浮休。
吾聞陳后山，兩爲彭城教。先生新安人，歷歲董卿□。□□晚潁州，日與坡老樂。君今實似之，往食邵陽稍。□□□□□，□□□□□。吾聞徐孝節，教授家山陽。其名聞于朝，其行高□□。□□大書之，特褒宣德郎。君今詎止此，即日鵷鷺行。□□□□□，□□□□□。戊午秋七月，予泛洞庭湖。君山朝欲曙，武口日未□。□□怒蛟龍，忠信堪支吾。君胸有所挾，浮湘弔蒼梧。□□□□□，□□□□□。長沙十二縣，東西湘江夾。君才嶽麓高，君心洞庭□。□□古邵州，青燈萃儒帢。循循善誘人，不必劍□□。君往隸邵學，近接濂翁州。君居長徽學，晦翁之故丘。顔曾思生魯，孟子生於鄒。君其鄒魯人，天畀鄒魯遊。
讀萬卷行萬里，酌一杯題一詩。頹齡如此如此，豪氣已而已而。
傳燈錄第一卷，我佛世尊如來。自謂寂滅樂已，誰不嗚呼哀哉。
何必見戴安道，月圓夜雪晴時。烏府王起宗畫，□□□□虛谷詩。
僕昔塵忝歲壬戌，甲科爲首降爲乙。宰相謂己□□□，□實見怒出私臆。漢東掌教大洪山，寄名帥幕隸□□。□陵還鄂艤安陸，燃火高岸夜伐荻。是時約近一二□，□書有來遞鈴急。閫公拆觀衆太息，郢州新喪二千石。□□蓋代真人豪，養士萬數馬千疋。邊頭失此老□□，□□以致襄陽失。世事輪雲勿嘆嗟，郢州諸子吾皆識。伯仲□□落鵰手，舞騎彎弓轟霹靂。黄金鎖甲青油幕，黄卷青燈從此出。能爲橫槊建安詩，不減修禊永和筆。難弟兄中屈指三，漳州半刺今第一。黄閤紫樞烏臺官，有求可以唾手得。邂逅一閒二十年，髭雪鬢霜慵不摘。我老我窮甚於公，公獨枉駕顧此客。既觴我酒俎豆之，又厪珠玉□□什。一別千門換桃符，梅初未白柳遄碧。人生有若鴻□□，銜蘆一枝食數粒。往來去就無定所，寒避江湖暖沙磧。此心與彼獨不同，睡裏有情夢相憶。
鄒魯相望擊柝間，亦顔誰許獨晞顔。同源泗水別沂水，接壤嶧山連泰山。萬世元勳闢楊墨，一時浮論主雍環。七篇事業君能講，男子臨岐淚肯潸。
樓頭日日倚危欄，來往人忙許靜看。老子無聊常□□，杏花欲動更春寒。虛名疇昔三千字，險路平生百八盤。揮翰玉堂有公相，閒人贏得把漁竿。
老儒致聘女師儒，二十言歸四十夫。令弟階庭駢兩玉，賢郎門戶儼雙珠。摽梅迨吉年雖淺，汎柏維儀志不踰。冠帔笏袍相照映，稱觴真可畫成圖。
月餘不浴不梳頭，垢服埃巾獨倚樓。萬古事銷閒裏醉，一年春向雨中休。天時纔暖又還冷，人世少歡多是愁。治亂無窮如糾纏，華山高卧最爲優。
早從師讀易乾元，晚乃微探性命源。道在一前包宇宙，心無二處契羲軒。行將死矣依先塚，即合歸歟理故園。二十餘年復韋布，人生焉用兩朱轓。
纔喜晴明又雨陰，尋春未了早春深。牡丹芍藥□□□，寒食清明上塚心。詩癖已應吟萬首，酒狂何止費千金。□□百歲三分過，屢死焉知活到今。
萬事心空口亦箝，如何感事氣猶炎。落花滿硯慵磨墨，乳燕歸梁急捲簾。詩句妄希敲月賈，郡符深愧釣灘嚴。千愁萬恨都消處，笑指鄰樓一酒帘。
耳焦髪禿四肢枯，年近非熊異壯圖。見識漸高詩□□，精神常好酒相扶。地輿茂育元非有，天宇空虛不是無。自笑太倉中一粒，夢魂夜夜侍都俞。
倏忽侵尋八十翁，平生學問見詩中。可因道術仙能到，何用禪言佛不同。是是非非雙鬢白，鶑鶑燕燕百花紅。太歲壬寅題此句，小樓買酒酹東風。
賣花人憩小樓前，買幾枝看日典錢。詩向夢中頻□□，□才醉後便如仙。貧閒略比陶元亮，老壽將過白樂天。□□定爲林下計，嚴灘西向練溪船。
一門真將相，天地間生之。表海太公望，封王郭子儀。□□堪襲閫，跨竈早持麾。福壽完終始，人□□□□。
乃翁同此老，兩柱共擎天。初作二千石，才生十九年。漢陽□最大，嶺外帥何緣。極恨湖濱相，姦臣喜弄權。
□公三十歲，死守漢陽城。焉得江陵閫，能支鄂渚兵。椿庭纔不起，槐府已無情。最恨木綿鬼，乾坤一擲輕。
昔僕叨名第，繄誰極作成。首捐登仕誥，誤掇別闈□。□□人皆喜，權臣獨不平。可憐身欲死，無以報平生。
大別登秋興，南樓望戰塵。興亡元有數，生死不無神。將相名千古，兒孫近百人。生靈活億萬，報豈止公身。
上古包羲卦初畫，五行之金刀爲革。兩儀四象生□□，□初一圈爲太極。八卦之上六十四，右乾左坤名曰易。因重□定科斗書，削木爲方竹爲冊。擣紙束毫寫今字，世降俗□動山積。何如簡徑却艱難，篠簜梓桐事雕刻。所以近人刊圖書，篆籀依稀規鳥迹。博雅君子具老眼，爾□生者□不識。紫陽山西星源州，遥見長虹貫白日。伊人□□□□間，雲氣開晴碧巖碧。一旦飄然□□湖，硎刃如□□□□。誰嘗石鼓玩陳倉，忽似野碑揭鄒嶧。贈我三印紅屈蟠，細□游絲疏復密。侯王黄金橐駝紐，韓彭何曾得渠力。如我□綠綬亦無，不過小匣藏寸物。閒詩倡和外謹封，家書時用報兒姪。佩之如寶漢剛卯，不懼取將轟霹靂。
半月雕梁燕子歸，怯寒著盡舊綿衣。何人醉眼西湖路，錯認楊花作雪飛。
堆青仍積翠，山與水俱奇。毫髪漁船遠，尋常草舍卑。喜君真好學，索我細題詩。卷軸頻舒卷，明窗肯見思。
伏羲之後幾萬年，堯舜八聖孟一賢。誰學其學傳其傳，□明間氣生戴先。上庠文聲撐青天，高揭蘭闈十名前。□□隻字宮商宣，豈但場屋著祖鞭。早合玉堂照金蓮，□□□衣常退然。擢第三十二載間，昔日朱顔今蒼顔。踰冠□□□□班，垂迫耳順猶在閒。一任金陵絳帳還，近始再調□□山。得非世道多間關，乍可不仕避險艱。四男二女膝□環，束脩餬口萊衣斑。我宿冒忝博士官，稠衆中□□□□。□□直上秋天寒，得公老筆不厭看。雄文兩魁□□□，□□柄國韜禍端。老夫尋遭霜簡彈，白首相逢徒□□。□□□給甕虀酸，人生出處如此難。
□見呻吟，我砭我針。人有此心，即觀世音。
文湖州筆欠坡詩，便面瀟瀟雨一枝。暑汗輕摇骨□□，□間誰識庾元規。
車書一統混乾坤，福地錢塘戶口蕃。治世故□□巨室，吉人宜爾保名門。金玉印章文物古，丹青圖畫典刑存。來禽幾顆徐熙筆，欲摘紅鮮薦酒樽。
觀見世間，苦痛之心。而往救之，脫彼呻吟。咄，千□□□，□□隻眼。曰何以故，以心觀心。
□凉喚起酒醒人，聽雨更闌得句新。兒子遠來作生□，□□□十六年身。
派出魚龍氏，聲摇虎豹關。兩司千里泮，一退四年閒。學孔誰如孔，晞顔我亦顔。不應但携酒，日日看芝山。
知君家世擅儒風，不與江湖術士同。季主市占排賈誼，□平肆卜服揚雄。言談簡淡非長古，揖讓雍□□鞠躬。甲子支干五星說，源流本出六經中。
一枝玉蕊艷□□，□雀雙跧凍翼香。誰識綠毛掛么鳳，坡仙詩眼醉南□。
方寸天知地亦知，昂藏胸次了無奇。山林獨樂休官早，□縣徒勞見事遲。一影浪行千萬里，十年未朽兩三詩。故□□□驚陳迹，旅次傳抄付小兒。
南踰梅嶺北冰天，跋涉艱危□□憐。頗頼青州從事力，□過絳縣老人年。稍同氣臭能□□，□□□□□□□。□□八旬苦多病，且須爛醉海榴前。
□□七十六年春，湖海飄零一病身。相愛故人誇壽相，遠□兒子作生辰。齒浮聲嗄調凉劑，髪少頭瘡爪破巾。只合歸歟辦棺塚，斷無華表石麒麟。
而立年前髭未長，金臺早已擅名場。法書筆下蛟龍□，□句胸中錦繡腸。斧藻一州專學校，枌榆卜舍近家鄉。□□講道相傳授，不在槐花舉子忙。
去年七月朔風潮，倒海排山蜃鱷驕。亭□□□□□□，□宮未必盡飄颻。隨宜補葺燈窗破，循序扶持粟廩□。□友一心研義理，浙鄉風俗未蕭條。
天未喪斯文，遯翁續思孟。戒慎恐懼傳，源流獨也正。□□中節情，未發爲善性。人己不睹聞，了無一可偵。上璧□□朗，下譬深淵靚。尚復有形迹，兩物相照映。人心統性情，本□垢可淨。鬼神不能知，匣中未開鏡。所以古君子，一恬□□□。學者當此時，養之惟以敬。述者於茲明，作者於茲聖。三畏孰爲首，戰兢保天命。武林子張子，早執文□□。□□將相家，炎紹四大姓。未應釣渭□，□□□□□。□□□□□，□見退之病。中年有省悟，坐覺浮華屏。宜興□□□，□□聞且榜。諸生望絳帳，□以慰郊迎。朱子所著書，率□□□□。當於謹獨上，有法更究竟。
觀世音化馬郎婦，西王母嘲方朔兒。乾坤大幻萬千變，□我敬之而遠之。
拔茅猶在盍歸休，何事清河日倚樓。百歲四分三已過，十朝九醉一無愁。獨遺蕙帳容逋客，誰向瓜田識故侯。定是紫陽山下路，西風仙袂揖浮丘。
生紅一簇海榴枝，慚愧虛翁兩鬢絲。久客湖山何足戀，□□父子自相知。江南江北千鍾酒，身後身前萬首詩。連□□霖忽開朗，人生亦有晚晴時。
□□成都府治元帥堂，綠竹含籜新出牆。今古詩人第一□，幕屬工部員外郎。□□□酒樽，主賓遨晚凉。上句雨洗娟娟淨，一掃人間塵土黄。下句嚇破嚴武膽，解道風吹細細香。竹淨易見香難說，此□撩天鼻孔長。我知橫溪□□□，□□少陵先生鼻。不徒□此君之佳色，又能識此君至清之□。然則是又不徒識此君之清氣，而能識此君之真味，識此君之深意者歟。下一轉語參此禪，敢問竹香云何細而細。
九天風雨歲寒頻，十八公邊夜讀身。氣味菟□□□□，□朋梅竹可三人。秦皇愛護加封爵，夏后栽培作社□。可以書燈照吟榻，落毛掃石當茶薪。
梧桐樓外雨蕭蕭，客裏遷居意不聊。凈土偶鄰羅漢洞，閒人肯羨侍郎橋。蠹魚書少家何窘，行李船輕路匪遥。此□十翁肯相送，典錢沽酒了今朝。
□海蛟龍睡不鼾，半年晝夜雨漫漫。何曾略識三春暖，更□難禁六月寒。孰感神明迴叶氣，忍聞生聚落深湍。鼇□□擲將期矣，不許□□□日安。
□大歷歷七南朝，幾□□潮夜復潮。湖上已無□□□，□□□有侍郎橋。官同謝傅慚高潔，位過周公肆吝驕。□□□心木綿鬼，穢聲不與骨俱銷。
畫馬不學韓幹，我知八十翁心。使皆肥□□□，□□□□可斟。
翩然歸去兩芒鞋，朱子書堂小學齋。好向四書尋骨髓，敢辭五嶺役筋骸。晦傳可是終無愧，遯筮誰知晚□佳。前哲持身但如此，知時豈不有吾儕。
桑榆未迫尚東隅，諸子盈前返哺烏。早檢青囊營□□，□□丹竈著工夫。無生話可忘言了，自祭文能信手摸。□□□年未遑辦，一抔□□□良圖。
古來奕世保松楸，八百姬周四百劉。今代未聞□□□，□時尚想引魌頭。干戈蒿里無完穴，□□蘭亭有□□。□□□□誰可免，一杯聊□祝千秋。
□□如斯舉一隅，誰非長夜閟金烏。裹屍馬革真□□，□□□山淺丈夫。羽化苦無仙伎倆，茶毗別是佛規模。□□彭祖終須爾，匪悟浮休肯豫圖。
殺心奕局響紋楸，鷄肋何如酒德劉。世事但堪常袖手，人生政要早迴頭。誰能卒辦魚千里，自笑終成貉一丘。□□明年纔七十，商山剩飫紫芝秋。
星□□□□諸胡，鄉里人人仰範模。韜養沉潜求大□，□揮□□號通□。□生不出跧吟屋，垂老□□□□□。□□舊坑硯中覓，浮溪汪氏遯翁朱。
芙蓉嶺外矮窗開，夜讀燈從祖父來。四海八荒□□□，□山一壑絕塵埃。生涯晚節香黄菊，世德清陰映綠槐。□□仲車教鄉里，何時除目下行臺。
□□今名郡，劉公昔碩師。山留黄帝蹕，水遶紫陽祠。遣□□□足，陳言講說疲。□曾參到否，未有四書時。
□向湖南去，衡湘剩□□。淚凝斑竹恨，骨冷葬魚悲。學□循常式，師生整舊現。□軒何故道，無所爲而爲。
瀏陽吾未到，疇昔到長沙。文定諸胡子，宣公故相□。□□□已化，心皎月無瑕。□□尋方冊，燈昏眼易花。
□□湘江潔，名應嶽麓齊。扁舟先浙左，匹馬次江西。眼可□今大，詩須到處題。世人無陸學，一笑過金谿。
人生兮若蓬，摇落兮秋風。或南兮或北，忽西兮忽東。□□兮潦水，高之兮太空。天翔兮征鴻，地泄兮鳴蛬。皆一氣□所使兮，曾不由夫我躬。焉得三萬六千日，無盡無藏兮惟杯中。
漢庭上方斬馬劍，子製毛錐端似之。未辦朱雲請此物，筆誅市撻佞臣誰。
世上豈無千里馬，能騎千里馬何人。直須讀書破萬卷，始用子筆如有神。
畫工如山赤墀下，調子之筆丹青勻。一洗萬古空凡馬，曹將軍外更無人。
未誇長管入手便，政須短管護銛鋒。未染濡時常著帽，忽□脫帽走蛟龍。
善舞吾聞霓裳曲，□□音有陶朱公。長袖多錢世豈少，鐵鞭難得尉遲恭。
揚子雲易爲太玄，邵堯夫易爲皇極。溫公之易曰潜虛，觀物行成有七易。環圓其形刳其中，圓則能轉中則容。譬如門牡必有牝，環中居士心與同。車各雙輪三十輻，與之運行謂之轂。轂之兩端鑿竅穴，良工於此膏其軸。老子教人舉一隅，莊子推廣言戶樞。圓而能容無滯礙，大德若容百川輸。居士易應有師授，言人咎休頃刻究。厥祖三世登巍科，乃翁八旬享高壽。環外人賦環中篇，何時吳門吾過船。携酒與汝談此事，月窟天根玄又玄。
細看僧字永和碑，誰見山陰落筆時。想像捧心□□□，□間幾本話西施。
秋來剩賦倚樓吟，天慰衰翁此夜心。霽色一輪升白玉，歡聲萬鎰價黄金。酒纔半醉吾忘我，詩最難題古到今。日□西流聊困卧，不知更淺與更深。
河中船已動，岸亦有人行。城北鐘聲斷，樓東鬼宿明。倚□□酒醒，搔首小詩成。□□中秋熱，今朝始漸清。
知時潤物最關心，不作珠簾暮捲吟。龍過驚迴欹枕夢，簷聲點點是商霖。
清曉潮初過，西風獵弊裘。肯爲貧士地，偏覺老人愁。蟋蟀聲彌急，梧桐色漸愁。殘星餘幾點，吾獨倚吾樓。
社襖初穿暑氣收，今朝五日過中秋。隔湖我每思□□，□市公能顧小樓。斗酒隻鷄承厚意，扁舟匹馬約閒遊。吾儕不與人間事，肯掛眉頭一點愁。
酒醒更深獨倚樓，天清地靜俯河流。梧桐影轉三更月，蟋蟀聲催萬象秋。自古有生皆有死，即今無喜亦無憂。更著四年當八十，我於人世復何求。
不寐緣何事，無言試自思。百年欹枕裏，五夜倚樓時。天下奇才少，人中間氣誰。洗心方見易，知道始能詩。可用黄庭演，何勞素問醫。儻來縻爾爵，小事惄如饑。栗里淵明菊，商山綺里芝。乾坤萬萬古，達者姓名垂。
卷軸年深碎破時，我能補苴以完之。驚逢大桁重華典，喜見由庚束皙詩。王會周篇汲郡冢，儒生秦頌泰山碑。裝潢作手今無敵，消得朝天馹騎馳。
一山葉翁七十二，齒牙禿缺面不媚。忽然袖詩叩我門，偏貝疇能辦茲事。才德豈關貌妍醜，西子□□孟光膩。三十年許舊相識，翁攝官霅我半刺。兵銷甲解各不死，我嘗作郡翁弗至。鴻翔燕蟄蓬飄風，會合良難別離易。往不可追來叵測，人生恍惚如夢寐。邂逅尚肯匡解頤，當爲酒樓謀一醉。雙臺方叟七十六，二十七霜絕俸祿。幸與陵陽牟先生，丁亥同生共星宿。先生擘箋介翁來，筆勢雲烟字珠玉。翁索我詩紙七尺，見示諸公詩一軸。孟能靜吟我所畏，趙子昂寫我所服。我詩初學張文潜，晚悟后山拜山谷。頗通大道合自然，拙朴有餘巧不足。近世後生宗許渾，可謂諺云狗尾續。至當之論天地中，不可違異必合同。詩自明良賡歌起，以至孔刪雅頌風。蘇李曹陶唐甫白，慶曆元祐乾淳宗。是爲四始大正派，姓名太陽燭天紅。軻死不傳忽復傳，道學一燈垂天窮。二程張子之所得，南渡前有濂溪翁。何人實編道命錄，南渡後有張宣公，南渡後有朱文公。學詩本是一小藝，彼哉自謂晚唐夜雨鳴秋蛬。
一紀錢塘去未能，寒梅凉菊暑天冰。春風七寶山頭寺，夜雨三茅閣上燈。和靖不生無隠士，道潜如在可詩僧。大船相聚惟歌舞，小舫漁翁采芡菱。
萬派江河盡向東，秋風摇落又春風。性靈根本元相似，軀殻胚胎偶不同。螻蟻階前藏窟穴，蜘蛛簷外掛虛空。家中子女兼雞犬，爾我無非樂意中。
今年未見菊花枝，老恐登高亦不宜。但得明朝須有酒，可能我輩更無詩。身閒天下朋遊少，秋暑江南雁到遲。宗武宗文佐觴詠，幾家伯道嘆無兒。
今日真當爛醉時，丁牀搔首便吟詩。擬斟白蟻元來少，旋典青蚨亦未遲。萬事茫茫先卯飲，一家草草僅晨炊。紙窗日上微風冷，斜倚危樓有所思。
閒居九日意何窮，落木長江感舊同。佳句致多惟杜老，良辰專美只陶翁。爲問從人游戲馬，何如對物詠來鴻。無萸無菊無螃蟹，亦可隨宜酒一中。
粗讀書難盡信書，世誰鯁直但阿諛。平生湖海悲遊子，晚歲乾坤老腐儒。知己尚堪擡醉眼，從僧似欲剃吟鬚。何當靈鷲兼三竺，日伴猿饑侶鶴臞。
得句無僧字不清，公來一日兩詩成。龍雷珠浦東坡和，海日江潮老宋驚。魯直尚能推大國，長卿誰可詫長城。二桃三士抱吟膝，我所師兮葛孔明。
梧桐疏葉間微黄，年例江南未肯凉。菊自此花三兩月，樽前日日是重陽。
昨朝卯酒醉至酉，不記滿斟凡幾巡。莫問擔頭青蕊菊，且迎座上白衣人。
九日若無詩與酒，人生如此定凡人。我師子美牧之者，郪縣齊山句尚新。
難開笑口憶小杜，今歲江湖雁未飛。政使菊花無可□，□當爛醉更忘歸。
九月重陽菊未開，十月小春梅又來。賞過日長添一線，一瓶菊伴一瓶梅。
年年時節美春三，誰識湖山綠似藍。萬戶棟梁雙語燕，千村桑柘兩眠蠶。鼓鐘下竺寺連上，香火北高峰勝南。除却咸平處士外，何人更此築吟庵。
淵靜濤飛亦壯哉，冷泉亭右閘初開。一時變作跳空雪，萬衆驚聞噴壑雷。老鶴遠過彭祖壽，巨杉何啻盛唐栽。吾生八十重遊此，身健猶堪酒一杯。
世間春暖此間寒，萬樹陰陰萬竹攢。驄馬來遊人不避，畫龍誰寫我頻看。餘生久已忘三黜，高會猶容預四難。閒賞孤山梅五絕，樽前剩愛一枝酸。
休兵三十有餘齡，鐵馬曾來似不曾。寒士喜從賢御史，閒人許識老名僧。畫船處處歌春雪，厦屋遥遥貯臘冰。保得西湖如此好，心知明首遇良肱。
三月晴過半月春，真成好景與良辰。簪花騎馬多遊女，擲果呼猿不畏人。湖山行樂有心賞，天地太平無戰塵。兩紀逃名作閒客，樂哉七十九年身。
夜夜春寒漸覺輕，桐花十日過清明。去年稔更今年稔，壬子晴兼甲子晴。樓閣相望饒客醉，干戈不用保農耕。老儒八十心無事，依舊吟窗剔短檠。
陰德蒙泉日夜流，使君鄉社號千秋。方聞壽倒三松詠，遽作身隨一鍤謀。誰謂滕公居此室，何云文子樂斯丘。穴中得石如金槊，定有人封萬戶侯。
巢燕春泥久已融，虞弦節近鼓薰風。枝枝爛熟櫻桃紫，朵朵爭妍芍藥紅。冠豸霽威賢御史，雕蟲得雋老詩翁。十分蠶麥今年稔，我輩何妨酒一中。
吾家正對紫陽山，南向宜添屋數間。百歲十分已過八，只消無事守窮閒。
齊侯北海楚南海，匹馬扁舟我過之。一事略如陸務觀，囊中真有萬篇詩。
說與江湖故舊知，不曾得句未爲詩。一更一至五更五，半是搔頭不寐時。
路過偏嶺暑風凉，草色連天七寸長。無限牛羊無樹木，青青六月地椒香。
南華六祖老盧能，宇宙千燈復萬燈。佛法平生吾不信，神交一二老詩僧。
乾坤各各變三爻，坎兌相依似泰交。認得易中甘節卦，籜龍貞幹寫煙梢。
春生夏長出牆頭，含籜新梢玉版抽。宜雪宜霜無不可，如椽且與貌宜秋。
心空節勁翠筠濃，冷笑凡花誨冶容。可是人間秋水碧，東方七宿應蒼龍。
渭川千畝入毫端，子美臨風野色寒。不是畫師即詩客，可能收拾與人看。
公論乾坤萬古留，秋崖秋壑兩般秋。尚思下惠甘三黜，肯向新都羨五侯。籍甚故家佳玉樹，彼哉亡國阽金甌。同鄉同姓仍同榜，喜見煙中跨竈樓。
科第官資異昔年，束書聊憩玉山前。師生講暇臯比地，兄弟吟高雁字天。虛谷宗生雙鬢禿，秋崖家學一燈傳。向來晦靜相逢處，諸老猶應有斷編。
爛柯峰下碧溪雲，元自龜山一派分。羅仲素初同此脈，朱元晦始張吾軍。儻知柴氏潜心學，未數徐魁徑畈文。近喜識荆靜得老，名家知道更多聞。
君不見周興西旅貢厥獒，今日天下新建櫜。遠方不許進異物，閒却三略兼六韜。又不見王孫昔歎走狗烹，今日天下永太平。保全功臣决無此，花村夜不爭雉鳴。陸平原家養黄耳，繫書不隔江淮水。金陵音問還洛陽，往來何啻萬餘里。杜少陵寓鄜州居，舊物低徊入衣裾。宗文宗武共入蜀，愛憐想亦如相如。古滕東溪王御史，先公豈弟世無比。一犬育之十五年，送葬至墓不食死。一飯糟糠何足論，恒飽不饑謝乾坤。垂深井韁馬救主，銜明月珠蛇報恩。世上紛紛輕薄子，翻雲覆雨喪廉恥。動輒反噬不識人，可似韓盧烏喙之徒知義理。
周宣中興常武雅，程伯休父爲司馬。其先重黎掌天地，此佐尹氏征伐者。顔曾思復有七篇，孰云軻死道不傳。洛中二程忽突起，乃有明道與伊川。西蜀名士古相繼，東坡外家亦程氏。吾州紫陽此姓多，宰相訥翁顯近世。猗哉古渝程子方，年高七十彌健强。子公禮甫侍入峽，灑掃松楸脩墓藏。孝思祖考安遺體，何惜往來萬餘里。曳裾岷峨山上雲，鼓棹灧澦堆前水。儒流不與常人同，何况此郎娛此翁。自古搜詩得句處，往往車中與舟中。夔州十歌劉賓客，百花潭北子美宅。二老遺蹤可訪尋，飛龍舞蛟轟霹靂。五月重午離西湖，九月重九趨成都。盍簪之別澆菖蒲，若堂之封酹茱萸。小春早梅仲春柳，蜀地吳天兩俱有。古渝何必卜故廬，不如再飲西湖酒。
挑包前日過垂虹，明旦乘潮向浙東。兩袖虎丘山上月，一竿漁浦渡頭風。乾坤佛法元來盛，湖海詩僧到處雄。而立妙齡廣長舌，肯參八十紫陽翁。
廟廊謁賢飯吐哺，留子翰林不肯住。閻公大學今儒宗，邀子同宿玉堂霧。曰我天南有嚴親，滫瀡旨甘奉朝暮。得一泮水廣文官，匹馬扁舟遂南渡。未愛紅藥當階翻，但憶芝山携酒句。江東自鄱泝江西，郡曰青原洲白鷺。歐陽文逮周益公，誠齋詩傳楊長孺。比戶弦誦家書燈，子往爲師異瓜戍。人才爐冶入老手，鏌鋣干將由我鑄。即今場屋已無用，五言省題八韻賦。人心天理不可磨，秉彝物則常如故。五天竺國身出神，三蓬萊山臂生羽。緇黄引之入迷途，殘魄零魂應悔誤。昌黎原道孟七篇，除蚘剗蟯剔魚蠹。子當以此據臯比，正正邪邪明舉錯。本根樹立謹心術，節目設張行法度。子曾精讀萬卷書，子又遠遊萬里路。諸生北面孰不服，窮理盡性擺傳註。天民先覺敢自許，作成後進定無數。
我陟匡廬山，想像淵明廬。我遊永嘉郡，康樂茲佩魚。學詩六十載，鑽仰二老且。白首恐無成，嗟哉腹空虛。邇來擺百務，糲飯幾無蔬。朝吟極摹倣，夜詠加勤渠。不必一字工，意味但舒徐。比陶似不足，方謝尚有餘。舉世無人識，歸歟吾歸歟。
三百篇既絕，孔聖作春秋。榮辱繫褒貶，與詩美刺侔。楚騷降一等，尚可風雅儔。漢盛出蘇李，魏興起曹劉。歷覽逮六朝，仰止茲爲優。獨一陶元亮，龍鳳翔九州。韓柳繼李杜，黄陳紹蘇歐。江湖近一種，禽蟲鳴啁啾。
我讀淵明詩，不忍復去手。休官四十一，不肯戀五斗。二十三霜秋，籬下作重九。朝亦一杯酒，暮亦一杯酒。南北幾蛙紫，能爾一醉否。義熙所以立，寄奴幸而偶。牧野誅獨夫，夷齊尚弗取。竊評首陽山，乃後有五柳。
我愛真西山，讀書有甲記。首論天命性，豈可不論氣。我愛魏鶴山，周易輯集義。濂洛十七家，一貫六十四。有寂即有感，槁死笑釋氏。無氣欲爲人，瓦礫棄骸胔。復見天地心，有處起生意。王弼獨云無，此語决非是。
楊氏昔爲我，老子實似之。墨氏昔兼愛，釋迦亦如之。孟子闢楊墨，有功此一時。似仁與似義，暗傳匪明垂。梵語東漢譯，玄門西晉師。迄爲萬世害，三教乃並馳。獨一韓文公，張我正正旗。濂洛有諸老，此盛彼遂衰。
離騷謂絕響，此道傳人心。外物有鼎革，能言無古今。曹劉與陶謝，五柳擅正音。李杜與韓柳，一字直萬金。歐蘇與黄陳，孰淺而孰深。尤蕭楊陸范，乾淳鶴在陰。二澗可繼之，章泉亦駸駸。奈何近百載，種火灰中深。
我寓侍郎橋，夜枕聞五德。四更即不眠，東望逆曙色。南睨三茅閣，千燈破暗黑。百八仙林鐘，鼉龍吼其北。繄此倚闌人，四海誰我識。未能朱晦翁，鄉邦續道脈。猶當陸放翁，桐江刻詩集。
承天寺一碑，宜州萬里走。後山與簡齋，各年四十九。李杜俱有厄，郊島終不偶。今人好作詩，曾不鑒茲否。我如陸務觀，平生詩萬首。明年當八十，不可日無酒。四男異甑釜，二女欠箕箒。曉問床頭甕，僅有酒一斗。
吾性能忍窮，所以不仕宦。兩紀加一載，考槃歌在澗。當車穩杖屨，當肉飽藜莧。雖然鮮歡娛，終不墮憂患。憶昔四十九，奏書似臺諫。請劍斬佞臣，此賊罪惡貫。倏忽三十秋，往事如夢幻。不死踰八旬，幾度見賓雁。
宇宙喜一統，於今三十年。江南諸將相，北上揚其鞭。書生亦覓官，裹糧趨幽燕。青原有王老，歷世羲獻賢。自浙而江淮，北理彭城船。不上郭隗臺，不飲盧溝泉。問之果何往，往陟泰山巔。觀古封禪碑，討究秦漢鎸。森森楷木林，上香先聖前。滕州孟子廟，鄒縣有墓田。我亦嘗過之，如親聞七篇。羨君今勇往，插翅如登仙。嗚呼古先哲，何以百世傳。我等生後世，倏忽銷如煙。嗟嗟此何故，男子若婦然。少游勝伏波，此論何其偏。七戰歿牖下，畢萬自有天。誓死或不死，求全終罕全。吾聞溪中禽，有曰信天緣。魚過得飽食，終不流饑涎。
午窗睡起懶衣裳，獨立樓頭數過航。苔蘚瓦連蒼暈古，梧桐簷覆綠陰凉。北來話舊玉堂雨，西望懷人白筆霜。自覺多思尚多事，不如樽酒見羲皇。
憶昔年垂五十時，紫陽山下結茅茨。閒花野竹三間屋，皓月清風萬首詩。得罪權臣常自笑，逃名市隠復奚疑。壽登釣渭真慚愧，不學空令有四兒。
湖海今非昔妙齡，未容許汜識陳登。歸心七里灘頭棹，客思三茅閣上燈。雪裏梅香尋酒媼，雨前茶好待詩僧。近來衰老嗟何似，怕啖杭州六月冰。
世道駸駸似可咍，多年吾已似銜枚。品題已定門人叛，議論方公敵國來。瓦礫敢侔珠玉價，茅茨誰辦棟梁材。淵明歸去廬山下，未少黄花酒一杯。
弱冠吟詩六十年，自然熟處有肥仙。坡翁追和陶元亮，谷老深慚白樂天。苦李道傍人不採，蟠桃海上事空傳。平心定氣求中道，佳句無窮在眼前。
黄山三十六峰豪，南照城樓百里高。五嶺舊坑金作硯，雙橋新釀玉爲醪。浙鄉巨艦供魚鮝，淮郡駢肩致蟹螯。牛尾狸兼馬蹄鱉，消得坡仙賦老饕。
大雅嗟麟筆，離騷嘆鳳弦。猗那誰與敵，羌蹇尚堪傳。步仰曹劉獨，名歆李杜專。無時吾不夢，携酒訪斜川。
老子持公論，評詩衆勿驚。更無雙子美，止有一淵明。響接東坡和，肩隨太白名。吾嘗圖畫像，釋菜四先生。
萬古陶兼杜，誰堪配饗之。赦還儋耳海，謫死瘴城宜。無己玉堂凍，去非榕嶺馳。更添韓與柳，欲築八賢祠。
滿眼詩無數，斯須忽失之。精深元要熟，玄妙不因思。默契如神助，冥搜有鬼知。平生天相我，得句匪人爲。
素甚鄙南嶽，幸嘗忝雪窗。格高爲第一，意到自無雙。倏忽千軍陣，雍容九鼎扛。僧敲作手勢，吾可賈長江。
楊劉崑體變，誰實擅元功。萬古推梅老，三辰仰醉翁。穆脩先漢筆，魏野盛唐風。今日何人悟，江湖慟阮窮。
俗子欺詩客，詩成未易工。虛聲難忝竊，生理早窮空。謠諑無庸聽，諄譫爾未通。阮公青白眼，留取送飛鴻。
忝竊嚴陵郡，依稀陸放翁。作詩踰萬首，浪仕只千窮。醉卧三更後，閒吟兩紀中。時時落幽夢，漁笛鑑湖東。
苕溪漁隠老，家在績溪東。苦學多前輩，評詩出此翁。生年同孔氏，傳道仰文公。爛却沙頭月，誰參到此中。
蛇起新州荻，溫玄業不成。已無司馬氏，猶有石頭城。北伐中原捷，南歸大物更。菊花籬下酒，萬古一淵明。
一釋迦佛起天竺，羅漢五百又十六。中華止繪十六僧，貫休十八老筆續。千無萬無無更無，芥子須彌一掃俱。阿字義門總深入，畫圖豈止伐顓臾。咄，伏虎降龍兩尊者，此卷寫一犬如獅一仙鶴，精妙絲毫無苟且。筆墨游戲真，古今劫火燃。捲起短軸且飲酒，西窗萬里開青天。
我讀寒山拾得詩，唐初武德貞觀時。此必前朝老進士，開皇大業不仕隋。長歌短舞芙蓉句，開元元和尚無之。一箒天台國清寺，掃滅人世貪嗔癡。文殊師利復現世，僧俗未妨疑傳疑。或題松下讀黄老，臆辨二叟果爲誰。諺云橘皮錯認皮，九方臯馬遺黄驪。嗚呼甚矣吾衰矣，郁郁都都焉雄雌。
孝子不願爲高官，履危未必親心安。孝子不願食厚祿，移此祿爲親之福。親家堂上太夫人，九九之算饒五春。令郎江西三十載，董提茗事職不改。他人公台天上飛，我不衮衣但萊衣。誰其總戎動百萬，我寧不作麒麟楦。夫人愈老愈優游，髪白返黑此之由。夫人內丹保堅固，齒落更生此之故。君不見莊椿一歲秋八千，彭祖十分之一焉。夫人壽骨比彭祖，尚餘七百一十有四年。
善書善畫古來希，前輩風流日漸微。開卷令人憶羲獻，米元章更米元暉。
中興今佛法，百倍勝儒紳。達磨重初祖，觀音再化身。此心元是道，何物不爲塵。轂觫齊王眼，焉知一角麟。
岳忠武王炎興中，才跨光世俊世忠。人見百戰百勝功，孰知洙泗儲心胸。姦檜忮忍摧英雄，秦賊之臭傳無窮。忠武馨香逈不同，鬼神呵護垂箕弓。子子孫孫有祖風，允文允武足臨容。敦以閲樂詩書崇，維德裕甫明且聰。昭文大學其宗公，招之使來有秋鴻。賢父賢兄笑顔紅，酌酒贐別浮金鍾。有馬有車舟有篷，脯臘湩酪羊豕熊。藕蓮梨棗蘋蕰葑，罍之俎之籩豆豐。文賓詩客罔不從，軷祀而行氣如虹。浙之西而淮之東，中原廣大堯民雍。鄒魯齊趙森儒宮，默會寸心豁雙瞳。盧溝之水何溶溶，五門佳氣瞻鬰葱，殿上日月朝衮龍。馬億萬萬休戰攻，獵圍發蹤無豜豵。海東青上天無穹，天鵝腦碎飄虛空。書生匪我求童蒙，橋門冠带新辟廱。六藝一經或一通，加之官爵與磨礱。千里虎符百里銅，君遨王京登丹楓。即霑一命壽乃翁，歸歟不見橘霜濃。近在新年桃李穠，鶑鶑燕燕飛蝶蜂。滿斟環坐繡芙蓉，春滿一家和氣融。我有一言如藥石，後生仕宦非所急。明時用人略梯級，况乃要路薦引密，集賢翰林真可得。我身自有本來物，官小官高何損益。君家萬卷刻書籍，此事乃一大功德。陶鑄青衿千百億，歸而求之不鑿壁。一燈可費十年力，然後自觀語與默。一默浩養百蟲蟄，一語九霄轟霹靂。
一花一幹秀春風，此論黄家太史公。若問靈均舊紉佩，零陵香出古湘中。
掛龍西作但見尾，舜服龍章臨斧扆。昌黎石鼎囷蠢吟，此詩真可泣神鬼。得非永嘉陳畫龍，此紙錢塘葉蘭翁。
杭泉三千二百里，一瓶一鉢走桑梓。此僧胸中有詩腸，一口吸盡四海水。自從北海至南海，搜詩直至珊瑚底。歸哉非爲戀鄉味，橄欖檳榔紅荔子。隻身家世無眷屬，亦不尋訪囝郎罷。一欲追還李太白，二欲中興杜子美。三欲扶起黄魯直，四欲再作陳無己。若島若可若貫休，直下視之眇糠粃。名僧詩話六十卷，我葺偈頌如野史。西天七祖南六祖，略如志傳與表紀。尋復悔之泯其稿，間存一二笑狂斐。幼讀紫陽先生書，豈可拾之從釋氏。爛却沙頭月一船，不妨文公漫隨喜。可與言詩宜與言，不可與言姑止止。
趙子昂書今第一，竹友二字大踰尺。結交此君者爲誰，松江其家吾未識。想見彷彿如渭川，千畝比封環乃宅。根竹可曾掘作鞭，笋出不忍煮爲食。青琅玕棲紫鳳凰，可待九成擊夔石。老夫客居杭州城，一葦可航不三日。不問主人即直造，誰知亦復有此癖。夢到霜松雪梅邊，龜殻踞兮蛤蜊食。取此三友并友之，月明半夜吹長笛。
陳其姓，名曰容。稱所翁，善畫龍。葛嶺翹材酒杯客，不分虎，不憑熊。晚節寫此籜龍兒，真是老筆善藏鋒。我嘗遥望識其貌，古面無髯雙鬢蓬。畫龍撇竹匪二技，造化雖異機軸同。竹即是龍龍即竹，鬼施神設非人工。龍耶竹耶勿惱我，拓樓長嘯萬里天宇空。
以筆寫竹如寫字，何獨鍾王擅能事。同是蒙恬一管筆，老手變化自然異。胸中渭川有千畝，咄嗟辦此籜龍易。竹葉竹枝竹本根，方寸中藏竹天地。幼年癖好此亦頗，萬卷書右竹圖左。妄希眉山蘇謫仙，擬學湖州文與可。眉山一枝或兩枝，湖州千朵復萬朵。李侯有之以似之，袖手獨觀誰識我。
坡仙果何辜，黄州七年客。價高日月低，名大天地窄。嗟彼舒亶輩，豈不辨菽麥。阿黨更妬忌，一視皂與白。
前後赤壁賦，悲歌慘江風。江山元不改，在公神遊中。三經及字說，胎禍垂無窮。想如季常輩，對寤三嘆同。
我嘗過黄州，故國聳喬木。半山歌元豐，此老蝸角縮。及至紹聖初，嶺海謫坡谷。人生歸去來，破鐺煮黄獨。
年踰弱冠唱楓宸，海內文章第一人。孰謂國家無厄運，從來天地有忠臣。此聲不朽垂千古，今歲猶存僅七旬。二十五年九原底，剛風夜夜薄星辰。
吾聞昔人善賦梅，嘗是夢中見春來。前村深雪天未曉，焉知昨夜一枝開。江村一雪復一雪，三白豐年與玉屑。多事詩人要閒管，想像高唐寫奇絕。真曾質明杖屨無，前隨牧童後樵夫。暗香何處費摸索，寒生吟癖浩然馿。平生我有脊梁鐵，明年八十凍不折。卿用卿法自雪村，橫斜獨玩書窗月。
梅梢前後兩枝春，百世中間各寫真。忽見花王大如斗，始知天地有君臣。
千聖相傳止一機，常惺惺法免危微。但於方寸求吾事，莫問坡書是與非。
年長山僧五十秋，每携詩卷過吾樓。老衰英妙心相似，靈隠亭前水不流。
爲問葛藤禪律論，口箝舌結更無言。何如了辦眼前事，且說詩家不二門。
短檠徹曉一燈寒，椰腹中藏萬卷寬。了事足爲良吏易，讀書真作大儒難。隠身雁鶩雖常調，致位貂蟬可顯官。褒鄂功臣不須此，長槍挽出進賢冠。
大蒼山，小蒼山，有若醉翁亭外滁山環。萬梅萬竹萬松柏，萬巖萬壑超人寰。河洛以來萬萬卷，上至姚姒下孔顔。蠅頭細字藏數世，晁張韓柳筆追還。三道八韻果何用，時文之學久已刪。星源幸有此一老，妙齡早悟向上關。明年古希滿七十，不知京洛有塵闤。花間自與鶑蝶賞，果熟朝共猿猱攀。文人才士過從每樽酒，樵夫牧子亦許荆同班。海內一統三十載，書文車軌過荆蠻。捐軒棄冕考槃磵，清朝乃容此士閒。神仙窟宅何可到，蓬萊弱水隔險艱。安得插翅一飛往，穿深憩密弄潺湲。王摩詰心似可擬，陶淵明徑焉能扳。既而思之各有分，命所當得天不慳。大蒼山，小蒼山，此非百頃之家不能辦，遊人未易窺豹斑。題詩寄往聊想像，我有把茅獨蝸跧。
心天界限絕塵氛，廛市雖喧耳不聞。大隠從來非小隠，可須深入萬重雲。
所謂先天易，諸人識不破。獨一觀物翁，入手不放過。太極是生兩，然後品物播。參以邵子言，佛老義自墮。
誤訓若稽古，字至於三萬。一言思無邪，可以了羣怨。世人爾所有，夜光珠徑寸。吾儕道固窮，君子兼山艮。
揚雄論立師，始於書一卷。曾子貫忠恕，本無書可傳。趙子足著述，古今妙貫穿。考諸領袖間，深衣有表撰。
朱先之桑梓，如我二人者。趙子於吟詩，一字不妄下。虛叟明八十，硉矹老病馬。年齡已衰頹，文字亦苟且。
妙年嘗自負，韓子補天筆。年及渭濱人，今也老無力。送君如燕都，誰門可長揖。蘇舉黄自代，靖翁獨我識。
言詩卜子夏，作賦馬相如。三十六字母，文公之四書。知君便便中，自有一石渠。以貌失子羽，諸公其慎諸。
魯語第一篇，子曰即次有。有子與曾子，專美孔聖後。乃知古學者，尊師復重友。君之師友何，殆不止韓柳。
後生信可畏，君年未四旬。我老長空倍，閒將三十春。學行各有見，出處何必均。寧將詩泣鬼，肯與錢稱神。
梅花買到滿樓香，但笑吾家節是常。雨凍不應無雪凍，肩瘡更復有頭瘡。桃符爆竹年將近，繡線書帷日漸長。三歲嶺南江左路，豈知八十客錢塘。
倚欄閒玩老梧桐，萬變真如一夢中。竹葉滿斟今古了，楊枝早放是非空。幼孤嶺海三千里，衰病江湖八十翁。舊雨來人竟安在，邇來朋友馬牛風。
少陵早是滄浪客，馬援真成矍鑠翁。四十五年忝科第，一生心與布衣同。
征羌漢將趙充國，賜履齊侯周太公。虛叟紀年亦云爾，五湖四海一詩窮。
蓴羹鱸鱠鑑湖風，想像依稀老放翁。惜爲平原多一出，詩名元已擅無窮。
客子光陰詩卷裏，杏花消息雨聲中。我謂簡齋此奇句，元來出自后山翁。
心情詩卷無佳句，時節梅花有好枝。較似后山更平澹，一生愛誦石湖詩。
種薰不生蕕，種蕕不生薰。人力異培植，草木各有根。或不然此說，宜以變化論。蛟魚無頭角，作龍行雨雲。麴糵釀成酒，醒者皆醺醺。不見昔諸子，摳衣孔聖門。仲由氣暴虎，不使行三軍。欲俾賜也訥，故曰天何言。不見孺悲子，取瑟使之聞。色黄而在裳，深取六五坤。志學及從心，非變尚何云。南山隠霧豹，養其所變文。明明德新民，此書洙泗孫。所謂新者何，拾舊新是勤。服可古衣冠，耕須故田園。世惟有舊染，不可留一痕。變人先變己，毋我求道原。下愚彼不移，烏喙無蘭蓀。昏昏與曉曉，火蟄仍復蟠。人生悟此理，寸丹還一元。
望之有若船，其實止一亭。世情作風濤，平地有滄溟。中裁宮室製，外肖舳艫形。片帆可萬里，眇視蛟龍腥。吾友汪定翁，積世家海寧。海寧亦海陽，難考山海經。季子棟此宇，世皆稱寧馨。乘桴否運革，作楫良辰丁。漳饒兩分教，奕葉家氈青。記者弘齋老，文辭摇斗星。不慕蓬萊島，不求楚江萍。野水無人渡，何時一揚舲。
錢塘多少少年人，孰識迴頭迹已陳。綠草地元無綠草，紅塵天更不紅塵。三茅觀頂燈猶在，六部橋南塔頓新。試問衆生詩得意，袈裟底下自由身。
吳儂青蓋已云何，郎罷猶能欸乃歌。湖上船稀西子老，城中馬響北人多。珍烹富戶金千埒，負販貧民雨一蓑。倏忽虛盈三十載，世間春夏幾南柯。
千桃李之穠華兮不如我之孤松，彼眩三春之朝露兮我專一丘壑之風，聽此以洗耳兮又何有乎牛鬬之聰。百鶑啼兮萬蝶舞，不如我獨鶴兮褵褷其羽，顧月池之在地兮各以影而自侶。九轉砂成兮鶴頂同丹，我鬢不凋兮松鬣長青，何十八公之爲夢兮胎仙夜鳴醉魂醒。亦貞其心兮亦癯其形，與我作朋兮俱千齡。
偶得西齋字，向西開此齋。人間詩眼少，天下夕陽佳。
朝有讀書客，過我携酒壺。問我參同契，汝亦嘗讀諸。虞翻納甲法，即是先天圖。伯陽竊其秘，靜夜觀蟾蜍。初八二十三，艮兌丙丁殊。上弦進火候，下弦退陰符。望盈仰乾蓋，晦滅俯坤輿。震巽庚辛對，坎離戊己俱。朔旦之日中，交媾水火爐。彭曉彼何人，嘵嘵爭魯魚。可惜非易學，欲飛血肉軀。借易弄丹術，鄒訢曷不誅。
天一生水，坎卦象旃。二陰一陽，坤之中淵。天而非此，必爲旱年。澤自空降，其雲油然。地而非此，民何以田。曰有畎澮，泉出于山。六坎之卦，次坤次乾。在屯爲雲，在蒙爲泉。至於需卦，復以雲言。既亨既養，需厥成焉。萬物始生，孰爲之元。水爲物母，乳之而蕃。雲爲水胎，泉爲水源。雲初一縷，霶霈八埏。泉初一滴，洶湧滔天。君子心學，攸體攸研。觀象於坎，奚水之專。中剛內實，處險常安。於雲於泉，復究厥觀。水之始初，未波未瀾。心之始初，萬善俱完。如雲欲雨，如泉欲川。發而中節，養蒙亨屯。無爲而成，地平天全。心之動也，化育攸關。我心未動，厥亦有傳。雲之動天，不可復還。盍亦求諸，未雲之前。泉之動矣，不可復返。盍亦求諸，未泉之前。心之既發，收之孔艱。心之未發，泉本雲根。不睹不聞，無倪無端。戒慎恐懼，以操以存。洎及發也，電激河奔。一言蔽之，敬爲入門。
屈二指兮郎罷九秩，雖則九秩兮髯猶如漆。梁之郊兮黍稷櫛櫛，父曰兒歸兮吾督汝銍。加六算兮聖善九旬，雖則九旬兮髪猶未銀。汴之水兮魴鯉鱗鱗，母曰兒歸兮我甘汝珍。夫婦偕老兮古無此比，父母俱存兮今誰其擬。祿養于南兮云胡不善，汴梁言還兮晝錦樂只。二老有子兮又有孫，壽且康兮施及後昆。逮老及彭兮永貞厥根，澤詩薰書兮益大寧齋翁之門。
野塘之水兮其色油油，以畜以泄兮灌我良疇。弋有鳬雁兮盟有鷗，我出而仕兮可則進，脫如不可兮還我鋤耰。水之上兮山之下，稷黍棗栗兮野塘之塢。秋收其實兮於粲滿筥，車既膏兮馬不前，退而家食兮孰予敢侮。我思野塘兮繄古之沂，有懷其人兮瑟聲希。可由求赤兮賢寧不希，登之廊肆兮佩玉黼黻，否則豈無春服兮詠雩風而與歸。
綠之渚兮浣侯衣，青厥蟾兮神所依。未壯而逝兮匪夭，白首者拜兮莫之敢非。潮來兮潮往，侯朝出遊兮夜歸。侯昔家兮今廟，奠椒醑兮神其我釂。渺渺兮綠之渚，子陵在上兮子胥下。羊裘孔樂兮鴟夷猶怒，勾吳炎漢兮俯仰今古。侯之願兮天不違，保我民兮靡兵靡饑。水無蛟蜮兮山無貙豹，有蘋有芷兮歲其報。彭殤共盡兮孰盡而神，不死者心兮幻者身。雨八荒兮先我桑梓，刊此石兮百世之史。
十年共艱難，老友楊明府。賢令實所頼，拙守何足數。尚憶紛紜初，天地沸鼙鼓。窮山古未見，倏忽集萬馬。家財吝不捐，寧保殺與擄。公一無所愛，什器亦遭斧。我書寄歙山，萬卷棄草莽。即令兩禿翁，衣破缺紉補。獨有浩然氣，依舊塞□□。□□白雲村，連榻曉共語。
今日到桐廬，登堂拜壽母。□□□□□，□□□□□。人間富豪兒，吾事弗如汝。汝縱□□□，□□□□□。□□□□□，□□□□□。
誰實生成之，諺謂慈父母。彼錦衣玉食，及朱弦鏤簋。公但寶一硯，百倍似勝汝。我眠公浩唱，猶有半夜許。可親未易別，依依睇烟雨。
百憂攻心成白首，不少自寬死已久。我初作郡猶未貧，□□比□□□□。
□□□□□□□，□□□□□□□。□□□□□□□，□予年事雪盈頭。藥巖夏冷水泉潤，茗屋午香窗戶幽。相過端能坐終日，微吟清嘯兩無求。
質肅英聲蓋九州，名孫吾獲與之遊。胸中所學萬青簡，堂上有親雙黑頭。買硯新添行橐重，抄書勤過野廬幽。雕鞍長劍紛紛是，人物如斯豈易求。
顆顆圓珠掌上珍，更如玉樹皎無塵。公侯富貴元常事，兄弟聰明各過人。著意學吟須刻苦，立談屬對已清新。老夫不誤青雙眼，會見他年筆有神。
文才因學進，名譽待時隆。定有仙能遇，元無鬼可窮。剛貞侔鐵石，猥瑣笑蒿蓬。百尺樓頭目，時時沒去鴻。
夢到紅雲玉殿來，骨凡無路住蓬萊。鶴身欲向仙官舞，病翅褵褷展不開。
時脫蓑衣當酒錢，江天身世一漁船。七旬衰老人無識，林下休官十五年。
細讀來詩窺所學，忘機忍事用功深。遠同隨筆洪公號，妙得吟窩邵子心。懷抱春濃重醖酒，語言淵嘿絕弦琴。我能容物天容我，無是無非鎮似今。
鸚鵡籠開綵索寬，一宵飛去爲誰歡。早知黠賊心腸別，肯作佳人面目看。忍著衣裳辜舊主，便塗脂粉事新官。丈夫能舉登科甲，可得妖雛膽不寒。
一牝猶嫌將兩雄，趨新背舊片時中。陡忘前主能爲叛，乍事他人更不忠。玉碗空亡無易馬，絳桃猶在未隨風。何須苦問沙吒利，自是紅顔薄老翁。
將軍報國寸心丹，滿眼兒孫盡好官。一品已頒新印綬，九重猶許舊衣冠。碑存峴首懷羊祜，箭著浮圖恨賀蘭。公論百年應自定，且留忠節後人看。
壁間墨客掃龍蛇，所寫詩佳字亦佳。忽見一詩增感慨，吾家宗伯老秋崖。
云胡不出，積雨予尼。意彌八紘，膝此一席。誰具蒸徒，假予楫航。一往滄海，觀彼茫洋。掩關晝眠，胡寧不暇。魯叟攸戒，敢視爲夜。寂寂疏簾，幽幽空階。鳥下碎蘚，傷予之懷。悠悠古道，溢溢行潦。豈無岑樓，送目遥草。心之憂矣，莫或予知。彼其之子，謂予寒饑。
從軍去築城，不如困長征。從軍去掘塹，不如鏖血戰。古今征戰立奇功，貂蟬多出兜鍪中。徒教力盡鍤與杵，主將策勳士卒苦。君不見每調一軍役百室，一日十人戕六七。草間髑髏飼螻蟻，主將言逃不言死。
卧龍起草廬，扶漢有餘忠。欲結紫髯客，共追黄星公。一言根本定，萬里氛翳空。指此爲虎踞，長嘯吞西風。夫豈樊吾圃，以虞他人攻。烏林逸元惡，入蜀愴途窮。汝亦趙佗輩，區區帝江東。吾意本謂何，劍佩殊不同。後來矯虔人，藉口欺盲聾。九折劍閣棧，一泥函關封。盜賊柄干將，姦雄非英雄。老我弔古癖，徘徊梵王宮。城壞遺甃泯，江徙孤岸穹。中原芳草外，戰塵春濛濛。酒盡欲下山，目極斜陽紅。
人生如流丸，冉冉不肯住。草變鶗鴂鳴，花零蝴蝶去。去去無奈何，一飯三起步。鬢綠密已稀，紅顔新忽故。往悔杳莫追，前瞻冥未悟。破鏡忽偶圓，墮甑寧足顧。方池疏雨餘，歷歷見鳥度。沉吟高樹間，聊用寫心素。
取日虞淵戰臨平，鼓起金山麾伏兵。既不畫此背嵬軍陣形，國容貂蟬佩葱珩，軍容金甲馬朱纓。又不畫此生面真儀刑，昔王不肯專樞庭。清凉居士以自名，散遣萬騎還屯營。獨控長耳遊林坰，林間坐石樵叟爭。不無醉尉呵夜行，孰識朱門抗旄旌。王孫妙年萬事輕，欲蹈箕潁遺浮榮。龔侯淡墨勝丹青，作此灞橋風雪征。龍變不測人中英，諦觀豈是寒書生。丈夫出處吾能評，不可長劍即短檠。得時用世身名亨，否哉履道幽人貞。葉葉用意何崢嶸，大司馬侃孫淵明。
亙古無斯事，于今有若人。龍綃同把手，鮫室共沉身。蹈海言能踐，憂天志不伸。曾微一坏土，魚腹瘞君臣。
太湖晚山雨，白鳥去冥冥。古冢多無後，荒祠或有靈。異峰攙石骨，遠樹聳人形。兵革已蘇息，廢田蒲稗青。
暑雪西南下，愁霖日夜傾。高城人避水，古廟吏祈晴。沙鳥依庭宿，漁船入市行。老夫隠几意，可但憫吾生。
大道行天如日月，羣兒簸弄竟何如。自悲責沈曾爲學，安得尊堯更有書。義膽輪囷千古在，神州攻戰百年餘。誣辭逆像今俱已，猶恐忠賢恨未祛。
重扶瘦影上荒臺，萬里秋陰凝不開。天地未休貔虎戰，江山敢望鳳凰來。是非易判元嘉事，今古難逢太白才。尊酒闌珊詩思亂，夕陽吹角不勝哀。
臨水看山日百迴，等閒收拾有詩才。老松於我幾年長，啼鳥無名何處來。病髪漸應彫翠葆，衰蹤那復夢金臺。鷫鸘未敝猶堪典，聊挽秋花薦酒杯。
赫日燒空暍欲死，詩來如向雪中看。古罍出土銅聲盡，明月浮空貝影寒。江海豈無鷗作社，頭顱安得鶡爲冠。會須棄置人間事，同向秋風覓釣竿。
平生萬事鳥飛空，綠鬢蒼顔俯仰中。醉若山頹無舊侶，坐如泥塑有新功。詩成不覺窗移日，心定何煩扇引風。結網小蛛恣來往，忘機應亦識衰翁。
秋崖勁筆敵黄陳，贄卷當年許望塵。十載江湖春雁斷，萬山煙雨石羊新。餘生敢忘尊前話，先正曾同席上賓。今日相逢兩家子，可無努力繼前人。
名緇今已絕，見汝忽驚神。昔日陪三衛，多年護九宸。漫從雞幘報，長與蠹編親。漢幄垂前箸，秦關痛隻輪。驟驚淪寶玉，何惜褫冠巾。往事憐蝸國，餘生脫雁臣。片雲聊作屋，死樹自觀身。空鉢寧無食，枵囊別有珍。跣行千里近，凍卧八寒春。像喜圖佳士，名虛徹貴人。論詩色涇渭，遠俗意參辰。餘子一時盡，高流百世新。公能追慧遠，吾或可遺民。剃櫛雖殊相，澄江月共真。
夜雨昏昏欲雪天，數家燈火北山前。鄉心認作桑麻路，忽有湖船奏管絃。
翠華東幸締和盟，從此君王罷北征。宿衛周廬無處所，野人畦菜傍宮城。
一庵依舊翠微中，身在蓬萊第幾宮。羽衛夜歸人不識，滿山松檜響清風。
一峰何崢嶸，萬象悉匍匐。心包元氣并，影立太空獨。遥瞻極乾端，俯瞰際坤軸。飄飄凌雲身，杳杳送鴻目。揮袖裨八風，開襟吞百瀆。醒脾嚥醇清，滌髓盪痼俗。斗摘紫垣杓，日攀黄道轂。川令夷若奔，林訶魍魈伏。螺蚌視三神，盃盎閲四隩。參旗摩右肩，崑苑踏左足。營營蟻磨旋，戢戢蜂房簇。羶俎饜前臑，詩瓢慳半菽。歷測尊盧年，桴窮沃焦谷。疇非浮點漚，吾亦寄粒粟。氣形孰融結，高深誰濬矗。媧皇不能補，共工多事觸。飛思騰虛遨，殫精馳逈矚。浩浩蔑垠涯，渾渾曷邊幅。百刻倏汐潮，九行遞朏朒。達觀等鵬鷦，殊趨殽燕蝠。仙馭鞭虬螭，神駕軌驪騄。寰中無遁照，象外有玄燭。推尋製字蒼，究考畫卦宓。萬變既日滋，百靈遂宵哭。某氏馬錫三，何人鼇釣六。底所真蓬瀛，是間自濠濮。佳辰每難值，奇賞詎嫌數。達士多放曠，拘儒例踧蹜。味同僑札交，臭異智輔族。稽首禮初梅，掀髯叫餘菊。節屆小大寒，歲得中下熟。野禮講蜡迎，侲朋閲儺逐。皴膚剝枯蘚，瘦髪立凍木。青鍼抽麥麰，絳粒茁櫻薁。烏龍特嵯峨，白雁幾灣洑。霞譙抹微綃，烟市皺輕縠。畫嶂屏橫縱，字溪篆直曲。蘭非灌能馨，柏豈撼可禿。長岡脩蛇馳，短阜矮鼈縮。一塔聳錐穎，千畦界棋局。冷祠逃鼪鼯，荒塚嚇鴟鵩。汲窟仆桔槹，穫場眠碌碡。橡實翻籜瘦，筍萌認鞭斸。莽啼潜鈎輈，籬嚼偃觳觫。樵肩瘡長鑱，獵臂袒偏裻。相勞聲阿邪，力作響蓬撲。聞磬認禪窗，指旛窺佛屋。邃森踰二林，美秀埒三竺。籠影夜龕燈，板聲曉堂粥。匪經陸老學，孰識陳尊宿。兵比休虎屯，盜俱就鯨戮。耨鎛衍新畬，燧亭隳舊築。連營釋鞞琫，四野競畚梮。別墅喧榼壺，圜扉靜敲朴。今各有緼袍，昔俱無旨蓄。駸駸熙運開，沓沓壯觀復。閭閻一燼空，棟宇萬礎續。貨廛富鮑鱐，米市積穜稑。登臨恣夷猶，生息頼亭毒。掃陰開晚晴，破沍作春燠。磽疇蹙龜紋，涸澮開瓦卜。昏聲沸羣鴉，暮色隠孤鶩。店遥旅叱馿，隴隔穉喚犢。鴂謠音哳嘲，僂荷步彳亍。浦溆出漁艇，碕磧泊商舳。僧包側肩挑，奚囊俯腰束。護舍荒吠狺，投林倦翔速。驛蹄雷鏗鍧，野燎星熠煜。警棚報鼕鼕，栖塒呼喌喌。相與忘是非，足堪了昏旭。矧茲瑞六霙，預云宜百穀。狐兔各深藏，蝻蝝靡遺育。潜魚未撥剌，駭獸或躑躅。倒影已巔崖，餘凌尚丘麓。宿孽芽嫩黄，流澌醖嬌綠。聯拳一舂鋤，格磔雙屬玉。搯苗攬奇辛，擘蕾嗅幽馥。蟄戶咸伺霆，燒痕漸矜曝。審觀寒向闌，追念暑嘗酷。凉既免炮燖，溫又救皸瘃。大化有乘除，勝殘無斷屬。是邦信巍巍，厥聞久昱昱。淮海分揚州，斗牛躔北陸。秦漢會稽吳，隋唐新定睦。戶歌楚人騷，家佩桐君錄。入籠盡參芝，盈室肯薋菉。輝鳳遠媒翳，祥麟哂童牿。棟材茂椅桐，躍冶乳鏐鋈。賢守宋廣平，興君劉文叔。徵隠屈黈旒，哀惸極膏沐。緬懷解劍耕，遐想負薪鬻。咳唾變興亡，咄嗟異榮辱。蕘夫被儒衣，耕叟闢家塾。道味調漆膠，誼聲協敔柷。嚴范盛蒸嘗，軒萊恪尸祝。勃興畏後生，朋來樂私淑。駢肩長裾曳，比屋短檠讀。高科接踵武，雅德棻被服。委巷致聘旌，徒步胹公餗。車引太僕騶，馬給上林蓿。豈惟供爪牙，固將倚心腹。文華凌屈宋，武略邁頗牧。袁絲却腐閹，丙吉雪冤獄。差毫別同和，立界辨剛慾。達汝媲稷臯，退吾儕綺角。中焉斂韜略，外也滅表襮。村詁訂荄箕，俚授折都郁。四經審鈎弦，三秀攻珞琭。處士傲貂紳，俠徒競雞踘。里閭劇華腴，官府務涵霂。喝雉投彩瓊，落鵰捷鳴骲。高貲軼陶朱，雄辨騁張祿。美釀壓郫筒，大烹椎獠犦。舞殘金鳳欹，歌緩翠蛾蹙。千樓向笛吹，萬室陶巾漉。餘尊霑皂隸，殘炙飫童僕。遐征罕齎糧，酗寢或枕麴。間嘗極備無，一是耻嘑蹴。金彩剪勝幡，沙囊篆符籙。秋棗溲䍧膏，冬稻熬狼臅。城市雖馮扶，郊野尚軒嚳。四時務鋤耰，千村鳴杼柚。顆粒本牛衣，絲縷出蠶䒼。䌖商何羨閩，藥市勿詫蜀。盛年念疇昔，微夢怳忽倏。已知壯心違，未覺老顔恧。久黏簿書黐，幸脫簪冕梏。得與麋鹿羣，敢兼熊魚欲。席珍非待聘，有玉謾韞匵。冥心同子綦，徐步效顔歜。一麾斷鵷班，百舉閲餼告。仙忝真應宗，詩愧玄英屬。親故焮妖災，怨讎騰謗讟。字幼窘空空，省躬危毣毣。卑飛類鷦鷃，逸步謝驊驌。庶幾便幘幍，焉能事鞲絭。雙洪洶奔濤，孤派澀凝瀑。窗徒聚雪螢，袍未釋銀鵠。之子虞一夔，伊人鄭七穆。三足分鼎鐺，兩鋒交箭鏃。塼埴冀良陶，糲疏就精鑿。誠難角妙染，繆許啐餘莤。狂吟動千字，豪飲輒百斛。墨淡立兒研，盃遲走童趣。自倚大戶寬，豈畏險韻複。膽癢生芒稜，唾圓洗塵醭。登山石同憩，臨流泉共匊。被褐敵裘綺，羹藜勝粱肉。磚罏煎茱茶，瓦豆飣茈菔。園無迂叟花，亭有醉翁蔌。椶疎摘麈柄，莎軟敷狨褥。藤陰皆帷幬，松韻即筇筑。逸興春空雲，耐交歲寒竹。山腴嘬糟貍，海異吮醤鱟。黎斑屑鷓鴣，端眼濯鸜鵒。書窮蕭衍評，奕妙王粲覆。生平嗜好迂，我輩友誼篤。矢詩一賡酬，言志雙啟沃。析理精洛伊，談史究溫涑。望之真堂堂，毛遂豈碌碌。虞初九百篇，方朔三千牘。酸醎糅鹽梅，杗桷裁棫樸。論文如有競，見義每相勗。燕樂思鹿鳴，切磋慕淇澳。公直性所鍾，辛勤起常夙。枿佞請尚方，抨妖官硩簇。扣閽幡屢舉，寓直被曾襆。剛腸挫未衰，勁氣老彌肅。百粵轉沅湘，九河交濟濼。魂驚舞波帆，力弱掀淖輻。道異十獲禽，理難百中鵠。晞顔寧如愚，尚老且緣督。浮榮等槐蟻，往事付蕉鹿。樂天心自怡，知命頞奚顣。于野同人亨，勿藥無妄福。攀附聯瀛登，廣胖適沂浴。寄興本真率，成章仍豐縟。時能一來遊，傾篋買醽醁。
金鞍驟紫陌，詎識林下勝。石苔爲誰碧，我輩坐乃稱。絲毫無愧容，照此冷泉鏡。竹樹亦如我，不與春色競。匏尊未用酌，一見百慮醒。土囊發饕風，無波此終定。革履漢臣心，恐未敵茲瑩。木杪夜月孤，庶其許相映。
燠寒節若無嗟若，不寒而燠疫癘作。叵堪窮臘陽氣泄，况乃炎方土風惡。大塊積蓄久醖釀，元造斡回驟飄落。朝曦掩翳九烏死，夜吹呼號萬騎掠。餞歲纔轟爆竹聲，鞭春初截土牛角。芳芽脆甲縮芹薺，饑喙枵腸訴烏鵲。小遲尚可詫祥瑞，大快一舉洗汙濁。蟄蟲且當伏深穴，貞松决不仆幽壑。孤舟獨釣柳何奇，衡門空宇陶如昨。凍手三噢復三咻，泥屐一前仍一却。未妨獵騎濕鞍韉，政恐征車埋軫較。誰方輕暖擁文貂，我欲豪飲欠金錯。雀窺囷廩絕粃糠，蛛軃簷榱收網絡。老人畏怯小兒喜，富翁驕傲寒士虐。蜚蜮定復掃蠻蜑，歸雁未敢度幽朔。銜枚猛將死不懼，煨芋野僧貧亦樂。九頭鬼車悉逃遁，三足畢方能距躩。眼生燈暈蝶栩栩，膚澀衾稜雞喔喔。預占麥餌堆村場，絕喜米價減郛郭。忽得膚使奇麗句，韻未易賡筆屢閣。潁陰故事聚星堂，汶叟先生元祐脚。禁體物語繼醉翁，即今再見蘇龍學。幸公憂國僕無與，煎水烹茶聊一酌。
驟漲階前可泛舟，天低近屋火雲收。竹戶紙窗清灑灑，葛衫紗帳冷脩脩。秋館梧桐羈客恨，春郊楊柳少年愁。移得此聲來六月，人人喜色上眉頭。
樓壓重湖實壯哉，樓前圖畫若天開。鷗從沙際衝烟去，燕向花邊捲雨來。傍柳一橋相掩映，隔林雙塔共崔嵬。欄干倚盡催詩處，晴日須來三四回。八。
龔侯之先楚兩龔，遠孫挺挺有祖風。五鼎食肉不掛意，萬卷讀書曾用功。草字隸字各神妙，古詩律詩俱豪雄。雖有一癖好畫馬，不比人間凡畫工。颯爽脩髯雪三尺，長安市上無人識。等閒幅紙寫驊騮，或者終身求不得。我未嘗求忽得之，袖出玉花驄一疋。開卷如聞嘶風聲，蹴踏青天砲霹靂。曹霸昔遇唐明皇，畫出此馬真龍驤。黄金拜賜南薰殿，赫奕門戶生輝光。昇平難保金易散，晚歲奔波逃戰場。却得少陵詩一首，名撐宇宙相悠長。龔侯不干萬乘主，但欲追尋窮杜甫。老筆一洗韓幹肉，天閑至寶落環堵。詩非杜甫畫勝曹，無乃心神漫勞苦。龔侯此筆游戲耳，別有文章垂萬古。
名畫元不出畫工，善書决不屬書史。子春伯牙非伶官，古能琴者必君子。枕流漱石今孫郎，電眸冰齒霜髯張。灑埽書室焚古香，信手爲吾調宮商。琮琮琤琤泉落澗，嗈嗈喈喈鴻度漢。從容整暇未肯忙，小俟吟猱觀抑按。急如快劍斫蛇分兩截，琉璃瓶碎玉簪折。似有鸞膠再補完，細視冰弦元不絕。又如電走雹飛驅霹靂，老樹百丈龍爪入。得非獺髓滅瘢痕，依舊烏桐淨如拭。睥睨黠鼠伏狸奴，殺機一動與之俱。鷹揚頗類師尚父，牧野秉鉞行天誅。臨河而聞殺鳴犢，曳輪不往反乎覆。許由不受堯天下，一瓢雖無吾亦足。聖門此意傳不傳，耿耿精靈月在天。孫郎何處得授受，長江秋霽印嬋娟。五音本無根舌齒，六律發揮憑手指。音律之外求七情，萬變悉從心上起。孫郎胸次夫何如，貯儲古今萬卷餘。孰謂七弦軫上之神聖，不本二尺檠邊之功夫。少年學琴欲學渠，勿但彈琴當讀書。
舊業三元賦，新功百中經。
菊花與汝作生日，螃蟹喚吾入醉鄉。
諸公未許子爲政，萬事無如髯絕倫。
糟薑三盞酒，桕燭一甌茶。
把酒從來不可期，吾降今日少人知。