朝發鼓闐闐，西風獵畫旃。故鄉飄已遠，往意浩無邊。錦水細不見，蠻江清可憐。奔騰過佛脚，曠蕩造平川。野市有禪客，釣臺尋暮煙。相期定先到，久立水潺潺。
樹林幽翠滿山谷，樓觀突兀起江濱。云是昔人藏書處，磊落萬卷今生塵。江邊日出紅霧散，綺窗畫閣青氛氳。山猿悲嘯谷泉響，野鳥嘐戛巌花春。借問主人今何在，被甲遠戍長苦辛。先登搏戰事斬級，區區何者爲三墳。書生古亦有戰陣，葛巾羽扇揮三軍。古人不見悲世俗，回首蒼山空白雲。
江寒晴不知，遠見山上日。朦朧含高峰，晃蕩射峭壁。橫雲忽飄散，翠樹紛歷歷。行人挹孤光，飛鳥投遠碧。蠻荒誰復愛，穠秀安可適。豈無避世士，高隠鍊精魄。誰能從之游，路有豺虎跡。
日落紅霧生，繫舟宿牛口。居民偶相聚，三四依古柳。負薪出深谷，見客喜且售。煮蔬爲夜飧，安識肉與酒。朔風吹茅屋，破壁見星斗。兒女自咿嚘，亦足樂且久。人生本無事，苦爲世味誘。富貴耀吾前，貧賤獨難守。誰知深山子，甘與麋鹿友。置身落蠻荒，生意不自陋。今予獨何者，汲汲强奔走。
掩窗寂已睡，月脚垂孤光。披衣起周覽，飛露灑我裳。山川同一色，浩若涉大荒。幽懷耿不寐，四顧獨徬徨。忽憶丙申年，京邑大雨霶。蔡河中夜决，橫浸國南方。車馬無復見，紛紛操栰郎。新秋忽已晴，九陌尚汪洋。龍津觀夜市，燈火亦煌煌。新月皎如晝，疏星弄寒芒。不知京國喧，謂是江湖鄉。今來牛口渚，見月重淒涼。却思舊遊處，滿陌沙塵黄。
亂山圍古郡，市易带群蠻。瘦嶺春耕少，孤城夜漏閑。往時邊有警，征馬去無還。自頃方從化，年來亦款關。頗能貪漢布，但未脫金鐶。何足爭强弱，吾民盡玉顔。
彈琴江浦夜漏永，歛衽竊聽獨激昂。風松瀑布已清絕，更愛玉珮聲琅璫。自從鄭衛亂雅樂，古器殘缺世已忘。千家寥落獨琴在，有如老仙不死閱興亡。世人不容獨反古，强以新曲求鏗鏘。微音淡弄忽變轉，數聲浮脆如笙簧。無情枯木今尚爾，何况古意墮渺茫。江空月出人響絕，夜闌更請彈文王。
江上有微徑，深榛煙雨埋。崎嶇欲取別，不見又重來。下馬未及語，固已慰長懷。江湖涉浩渺，安得與之偕。
天師化去知何在，玉印相傳世共珍。故國子孫今尚死，滿山秋葉豈能神。
真人已不死，外慕墮空虛。猶餘好名意，滿樹寫天書。
曾聞五月到渝州，水拍長亭砌下流。惟有夢魂長繚繞，共論唐史更綢繆。舟經故國歲時改，霜落寒江波浪收。歸夢不成冬夜永，厭聞船上報更籌。
船上看山如走馬，倏忽過去數百群。前山槎牙忽變態，後嶺雜沓如驚奔。仰看微徑斜繚繞，上有行人高縹緲。舟中舉手欲與言，孤帆南去如飛鳥。
終日鎖筠籠，回頭惜翠茸。誰知聲㗲㗲，亦自意重重。夜宿煙生浦，朝鳴日上峰。故巢何足戀，鷹隼豈能容。
山前江水流浩浩，山上蒼蒼松柏老。舟中行客去紛紛，古今換易如秋草。空山樓觀何崢嶸，真人王遠陰長生。飛符御氣朝百靈，悟道不復誦黄庭。龍車虎駕來下迎，去如旋風摶紫清。真人厭世不回顧，世間生死如朝暮。學仙度世豈無人，餐霞絕粒長苦辛。安得獨從逍遥君，泠然乘風駕浮雲，超世無有我獨存。
日月何促促，塵世苦局束。仙子去無蹤，故山遺白鹿。仙人已去鹿無家，孤棲悵望層城霞。至今聞有遊洞客，夜來江市叫平沙。長松千樹風蕭瑟，仙宮去人無咫尺。夜鳴白鹿安在哉，滿山秋草無行迹。
縮頸夜眠如凍龜，雪來惟有客先知。江邊曉起浩無際，樹杪風多寒更吹。青山有似少年子，一夕變盡滄浪髭。方知陽氣在流水，沙上盈尺江無澌。隨風顛倒紛不擇，下滿坑谷高陵危。江空野闊落不見，入戶但覺輕絲絲。沾裳細看若刻鏤，豈有一一天工爲。霍然一揮遍九野，吁此權柄誰執持。世間苦樂知有幾，今我幸免沾膚肌。山夫只見壓樵擔，豈知带酒飄歌兒。天王臨軒喜有麥，宰相獻壽嘉及時。凍吟書生筆欲折，夜織貧女寒無幃。高人著屐踏冷冽，飄拂巾帽真仙姿。野僧斫路出門去，寒液滿鼻清淋漓。灑袍入袖濕靴底，亦有執板趨階墀。舟中行客何所愛，願得獵騎當風披。草中咻咻有寒兔，孤隼下擊千夫馳。敲冰煮鹿最可樂，我雖不飲强倒卮。楚人自古好弋獵，誰能往者我欲隨。紛紜旋轉從滿面，馬上操筆爲賦之。
楚人悲屈原，千載意未歇。精魂飄何處，父老空哽咽。至今滄江上，投飯救饑渴。遺風成競渡，哀叫楚山裂。屈原古壯士，就死意甚烈。世俗安得知，眷眷不忍决。南賓舊屬楚，山上有遺塔。應是奉佛人，恐子就淪滅。此事雖無憑，此意固已切。古人誰不死，何必較考折。名聲實無窮，富貴亦暫熱。大夫知此理，所以持死節。
山頭孤石遠亭亭，江轉船回石似屏。可憐千古長如昨，船去船來自不停。浩浩長江赴滄海，紛紛過客似浮萍。誰能坐待山月出，照見寒影高伶俜。
蒼梧山高湘水深，中原北望度千岑。帝子南遊飄不返，惟有蒼蒼楓桂林。楓葉蕭蕭桂葉碧，萬里遠來超莫及。乘龍上天去無蹤，草木無情空寄泣。水濱擊鼓何喧闐，相將扣水求屈原。屈原已死今千載，滿船哀唱似當年。海濱長鯨徑千尺，食人爲糧安可入。招君不歸海水深，海魚豈解哀忠直。吁嗟忠直死無人，可憐懷王西入秦。秦關已閉無歸日，章華不復見車輪。君王去時簫鼓咽，父老送君車軸折。千里逃歸迷故鄉，南公哀痛彈長鋏。三戶亡秦信不虛，一朝兵起盡讙呼。當時項羽年最少，提劍本是耕田夫。橫行天下竟何事，棄馬烏江馬垂涕。項王已死無故人，首入漢庭身委地。富貴榮華豈足多，至今惟有冢嵯峨。故國淒涼人事改，楚鄉千古爲悲歌。
石壁高千尺，微蹤遠欲無。飛檐如劍寺，古柏似仙都。許子嘗高遯，行舟悔不迂。斬蛟聞猛烈，提劍想崎嶇。寂寞棺猶在，修崇世已愚。隠居人不識，化去俗爭吁。洞府煙霞遠，人間爪髮枯。飄飄乘倒景，誰復顧遺軀。
平沙何茫茫，彷彿見石蕝。縱橫滿江上，歲歲沙水齧。孔明死已久，誰復辨行列。神兵非學到，自古不留訣。至人已心悟，後世徒妄說。自從漢道衰，蜂起盡姦傑。英雄不相下，禍難久連結。驅民市無烟，戰野江流血。萬人賭一擲，殺盡如沃雪。不爲久遠計，草草常無法。孔明最後起，意欲掃群孽。崎嶇事節制，隠忍久不决。志大遂成迂，歲月去如瞥。六師紛未整，一旦英氣折。惟餘八陣圖，千古壯夔峽。
五行水本鹹，安擇江與井。如何不相入，此意誰復省。人心固難足，物理偶相逞。猶嫌取未多，井上無閑綆。
自昔懷幽賞，今茲得縱探。長江連楚蜀，萬派瀉東南。合水來如電，黔波綠似藍。餘流細不數，遠勢競相參。入峽初無路，連山忽似龕。縈紆收浩渺，蹙縮作淵潭。風過如呼吸，雲生似吐含。墜崖鳴窣窣，垂蔓綠毿毿。冷翠多崖竹，孤生有石楠。飛泉飄亂雪，怪石走驚驂。絕澗知深淺，樵童忽兩三。人煙偶逢郭，沙岸可乘籃。野戍荒州縣，邦君古子男。放衙鳴晚鼓，留客薦霜柑。聞道黄精草，叢生綠玉篸。盡應充食飲，不見有彭聃。氣候冬猶暖，星河夜半涵。遺民悲昶衍，舊俗接魚蠶。板屋漫無瓦，巌居窄似庵。伐薪常冒險，得米不盈甔。歎息生何陋，劬勞不自慚。葉舟輕遠泝，大浪固嘗諳。矍鑠空相視，嘔啞莫與談。蠻荒安可住，幽邃信難妉。獨愛孤棲鶻，高超百尺嵐。橫飛應自得，遠颺似無貪。振翮游霄漢，無心顧雀鵪。塵勞世方病，局促我何堪。盡解林泉好，多爲富貴酣。試看飛鳥樂，高遁此心甘。
瞿塘迤邐盡，巫峽崢嶸起。連峰稍可怪，石色變蒼翠。天工運神巧，漸欲作奇偉。坱軋勢方深，結搆意未遂。旁觀不暇瞬，步步造幽邃。蒼崖忽相逼，絕壁凜可悸。仰觀八九頂，俊爽淩顥氣。晃蕩天宇高，奔騰江水沸。孤超兀不讓，直拔勇無畏。攀緣見神宇，憩坐就石位。巉巉隔江波，一一問廟吏。遥觀神女石，綽約誠有以。俯首見斜鬟，拖霞弄修帔。人心隨物變，遠覺含深意。野老笑我旁，少年嘗屢至。去隨猿猱上，反以繩索試。石筍倚孤峰，突兀殊不類。世人喜神怪，論說驚幼穉。楚賦亦虛傳，神仙安有是。次問掃壇竹，云此今尚爾。翠葉紛下垂，婆娑綠鳳尾。風來自偃仰，若爲神物使。絕頂有三碑，詰曲古篆字。老人那解讀，偶見不能記。窮探到峰背，採斫黄楊子。黄楊生石上，堅瘦紋如綺。貪心去不顧，澗谷千尋縋。山高虎狼絕，深入坦無忌。溟濛草樹密，葱蒨雲霞膩。石竇有洪泉，甘滑如流髓。終朝自盥潄，冷冽清心胃。浣衣挂樹梢，磨斧就石鼻。徘徊雲日晚，歸意念城市。不到今卅年，衰老筋力憊。當時伐殘木，牙蘗已如臂。忽聞老人說，終日爲歎喟。神仙固有之，難在忘勢利。貧賤爾何愛，棄去如脫屣。嗟爾若無還，絕糧應不死。
群飛來去噪行人，得食無憂便可馴。江上饑烏無足怪，野鷹何事亦頻頻。
大江從西來，上有千仞山。江山自環擁，恢詭富神姦。深淵鼉鱉橫，巨壑蛇龍頑。旌陽斬長蛟，雷雨移滄灣。蜀守降老蹇，至今带連環。縱橫若無主，蕩逸侵人寰。上帝降瑶姬，來處荆巫間。神仙豈在猛，玉座幽且閑。飄蕭駕風馭，弭節朝天關。倏忽巡四方，不知道里艱。古粧具法服，邃殿羅煙鬟。百神自奔走，雜沓來趨班。雲興靈怪聚，雲散鬼神還。茫茫夜潭靜，皎皎秋月彎。還應摇玉佩，來聽水潺潺。
萊公昔未遇，寂寞在巴東。聞道山中樹，猶餘手種松。江山養豪俊，禮數困英雄。執板迎官長，趨塵拜下風。當年誰刺史，應未識三公。
昭君本楚人，艷色照江水。楚人不敢娶，謂是漢妃子。誰知去鄉國，萬里爲胡鬼。人言生女作門楣，昭君當時憂色衰。古來人事盡如此，反覆縱橫安可知。
扁舟轉山曲，未至已先驚。白浪橫江起，槎牙似雪城。番番從高來，一一投澗坑。大魚不能上，暴鬣灘下橫。小魚散復合，瀺灂如遭烹。鸕鷀不敢下，飛過兩翅輕。白鷺誇瘦捷，插脚還敧傾。區區舟上人，薄技安敢呈。只應灘頭廟，頼此牛酒盈。
北風吹寒江，來自兩山口。初聞似摇扇，漸覺平沙走。飛雲滿巌谷，舞雪穿窗牖。灘下三日留，識盡灘前叟。孤舟倦鴉軋，短纜困牽揉。嘗聞不終朝，今此獨何久。只應留遠人，此意固亦厚。吾今幸無事，閉戶爲飲酒。
江邊石壁高無路，上有黄牛不服箱。廟前行客拜且舞，擊鼓吹簫屠白羊。山下耕牛苦磽确，兩角磨崖四蹄濕。青芻半束長苦饑，仰看黄牛安可及。
蟆背似覆盂，蟆頤似偃月。謂是月中蟆，開口吐月液。根源來甚遠，百尺蒼崖裂。當時龍破山，此水隨龍出。入江江水濁，猶作深碧色。稟受苦潔清，獨與凡水隔。豈惟煮茶好，釀酒應無敵。
入峽喜巉巌，出峽愛平曠。吾心淡無累，遇境即安暢。東西徑千里，勝處頗屢訪。幽尋遠無厭，高絕每先上。前詩尚遺略，不錄久恐忘。憶從巫廟回，中路寒泉漲。汲歸真可愛，翠碧光滿盎。忽驚巫峽尾，巌腹有穿壙。仰見天蒼蒼，石室開南向。宣尼古廟宇，叢木作幃帳。鐵楯橫半空，俯瞰不計丈。古人誰架構，下有不測浪。石竇見天囷，瓦棺悲古葬。新灘阻風雪，村落去携杖。亦到龍馬溪，茅屋沽村釀。玉虛悔不至，實爲舟人誑。聞道石最奇，寤寐見怪狀。峽山富奇偉，得一知幾喪。苦恨不知名，歷歷但想像。今朝脫重險，楚水渺平蕩。魚多客庖足，風順行意王。追思偶成篇，聊助舟人唱。
凍雨霏霏半成雪，游人屨凍蒼苔滑。不辭携被巌底眠，洞口雲深夜無月。
一徑繞山翠，縈紆去似蛇。忽驚溪水急，爭看洞門呀。滑磴攀秋蔓，飛橋踏古槎。三扉迎北吹，一穴向西斜。歎息烟雲老，追思歲月遐。唐人昔未到，古俗此爲家。洞暖無風雪，山深富鹿豭。相逢衣盡草，環坐髻應髽。竈突依巌黑，樽罍就石漥。洪荒無傳記，想像在羲媧。此事今安有，遺蹤我獨嗟。山翁勸留句，强爲寫槎牙。
口舌安足恃，韓非死說難。自知不可用，鬼谷乃真姦。遺書今未亡，小數不足觀。秦儀固新學，見利不知患。嗟時無桓文，使彼二子顛。死敗無足怪，夫子固使然。君看巧更窮，不若愚自安。遺宮若有神，頷首然吾言。
輕舟橫江來，弔古悲純孝。逶迤尋遠跡，婉孌見遺貌。清泉不可挹，涸盡空石窖。古人飄何之，惟有風竹鬧。行行翫村落，戶戶懸網罩。民風坦和平，開戶夜無鈔。叢林富筍茹，平野絕虎豹。嗟哉此樂鄉，毋乃姜子教。
夷陵雖小邑，自古控荆吳。形勢今無用，英雄久已無。誰知有文伯，遠謫自王都。人去年年改，堂傾歲歲扶。追思猶咎呂，感歎亦憐朱。舊種孤楠老，新霜一橘枯。清篇留峽洞，醉墨寫邦圖。故老問行客，長官今白鬚。著書多念慮，許國減歡娛。寄語公知否，還須數倒壺。
帝息此壤，以藩幽臺。有神司之，隨取而培。帝勅下民，無敢或開。惟帝不言，以雷以雨。惟民知之，幸帝之怒。帝茫不知，誰敢以告。帝怒不常，下土是震。使民前知，是役於民。無是墳者，誰取誰干。惟其的之，是以射之。
渚宮寂寞依古郢，楚地荒茫非故基。二王臺閣已鹵莽，何況遠問縱橫時。楚王獵罷擊靈鼓，猛士操舟張水嬉。釣魚不復數魚鱉，大鼎千石烹蛟螭。當時郢人架宮殿，意思絕妙般與倕。飛樓百尺照湖水，上有燕趙千蛾眉。臨風揚揚意自得，長使宋玉作楚辭。秦兵西來取鐘簴，故宮禾黍秋離離。千年壯觀不可復，今之存者蓋已卑。池空野迥樓閣小，惟有深竹藏狐狸。臺中絳帳誰復見，臺下野水浮清漪。綠窗朱戶春晝閉，想見深屋彈朱絲。腐儒亦解愛聲色，何用白首談孔姬。沙泉半涸草堂在，破窗無紙風颸颸。陳公蹤迹最未遠，七瑞寥落今何之。百年人事知幾變，直恐荒廢成空陂。誰能爲我訪遺迹，草間應有湘東碑。
游人出三峽，楚地盡平川。北客隨南賈，吳檣間蜀船。江侵平野斷，風捲白沙旋。欲問興亡意，重城自古堅。
南方舊戰國，慘澹意猶存。慷慨因劉表，淒涼爲屈原。廢城猶带井，古姓聚成村。亦解觀形勝，昇平不敢論。
楚地闊無邊，蒼茫萬頃連。耕牛未嘗汗，投種去如捐。農事誰當勸，民愚亦可憐。平生事遊惰，那得怨凶年。
朱檻城東角，高王此望沙。江山非一國，烽火畏三巴。戰骨淪秋草，危樓倚斷霞。百年豪傑盡，擾擾見魚蝦。
沙頭烟漠漠，來往厭喧卑。野市分麞鬧，官船過渡遲。遊人多問卜，傖叟盡携龜。日暮江天靜，無人唱楚辭。
太守王夫子，山東老俊髦。壯年聞猛烈，白首見雄豪。食雁君應厭，驅車我正勞。中書有安石，慎勿賦離騷。
殘臘多風雪，荆人重歲時。客心何草草，里巷自嬉嬉。爆竹驚鄰鬼，驅儺聚小兒。故人應念我，相望各天涯。
江水深成窟，潛魚大似犀。赤鱗如琥珀，老枕勝玻璃。上客舉雕俎，佳人摇翠篦。登庖更作器，何以免屠刲。
北雁來南國，依依似旅人。縱橫遭折翼，感惻爲沾巾。平日誰能挹，高飛不可馴。故人持贈我，三嗅若爲珍。
柳門京國道，驅馬及春陽。野火燒枯草，東風動綠芒。北行連許鄧，南去極衡湘。楚境橫天下，懷王信弱王。
楚人少井飲，地氣常不洩。蓄之爲惠泉，坌若有所折。泉源本無情，豈問濁與澈。貪愚彼二水，終古恥莫雪。只應所處然，遂使語異別。泉傍地平衍，泉上山嵽嵲。君子慎所居，此義安可缺。古人貴言贈，敢用況高節。不爲冬霜乾，肯畏夏日烈。泠泠但不已，海遠要當徹。
富貴本無定，世人自榮枯。囂囂好名心，嗟我豈獨無。不能便退縮，但使進少徐。我行念西國，已分田園蕪。南來竟何事，碌碌隨商車。自進苟無補，乃是懶且愚。人生重意氣，出處夫豈徒。永懷江陽叟，種藕春滿湖。
天高夜氣嚴，列宿森就位。大星光相射，小星鬧若沸。天人不相干，嗟彼本何事。世俗强指摘，一一立名字。南箕與北斗，乃是家人器。天亦豈有之，無乃遂自謂。迫觀知何如，遠想偶有似。茫茫不可曉，使我長歎喟。
捨棹忽逾月，沙塵困遠行。襄陽逢漢水，偶似蜀江清。蜀江固浩蕩，中有蛟與鯨。漢水亦云廣，欲涉安敢輕。文王化南國，遊女儼如卿。洲中浣紗子，環珮鏘鏘鳴。古風隨世變，寒水空泠泠。過之不敢慢，佇立整冠纓。
野鷹來，萬山下，荒山無食鷹苦饑，飛來爲爾繫綵絲。北原有兔老且白，年年養子秋食菽。我欲擊之不可得，年深兔老鷹力弱。野鷹來，城東有臺高崔巍。臺中公子著皮袖，東望萬里心悠哉。心悠哉，鷹何在。嗟爾公子歸無勞，使鷹可呼亦凡曹，天陰月黑狐夜嗥。
臺上有客吟秋風，悲聲蕭散飄入空。臺邊游女來竊聽，欲學聲同意不同。君悲竟何事，千里金城兩稚子。白馬爲塞鳳爲關，山川無人空自閑。我悲亦何苦，江水冬更深，鯿魚冷難捕。悠悠江上聽歌人，不知我意徒悲辛。
使君未來襄陽愁，提戈入市裹氈裘。自從氈裘南渡沔，襄陽無事多春遊。襄陽春遊樂何許，峴山之陽漢江浦。使君朱旆來翻翻，人道使君似羊杜。道邊逢人問洛陽，中原苦戰春田荒。北人聞道襄陽樂，目送飛鴻應斷腸。
遠客來自南，游塵昏峴首。過關無百步，曠蕩吞楚藪。登高忽惆悵，千載意有偶。所憂誰復知，嗟我生苦後。團團山上檜，歲歲閱榆柳。大才固已殊，安得同永久。可憐山前客，倏忽星過罶。賢愚未及分，來者當自剖。
西行度連山，北出臨漢水。漢水蹙成潭，旋轉山之趾。禪房久已壞，古甃含清泚。下有仲宣欄，綆刻深容指。回頭望西北，隠隠龜背起。傳云古隆中，萬樹桑柘美。月炯轉山曲，山上見洲尾。綠水带平沙，盤盤如抱珥。山川近且秀，不到懶成恥。問之安能詳，畫地費簪箠。
諸葛來西國，千年愛未衰。今朝游故里，蜀客不勝悲。誰言襄陽野，生此萬乘師。山中有遺貌，矯矯龍之姿。龍蟠山水秀，龍去淵潭移。空餘蜿蜒迹，使我寒涕垂。
曉日照江水，遊鱼似玉瓶。誰言解縮項，貪餌每遭烹。杜老當年意，臨流憶孟生。吾今又悲子，輟筯涕縱橫。
雄雉曳修尾，驚飛向日斜。空中紛格鬬，綵羽落如花。喧呼勇不顧，投網誰復嗟。百錢得一雙，新味時所佳。烹煎雜鷄鶩，爪距漫槎牙。誰知化爲蜃，海上落飛鴉。
新渠之水，其來舒舒。溢流於野，至於通衢。渠成如神，民始不知。問誰爲之，邦君趙侯。
新渠之田，在渠左右。渠來奕奕，如赴如湊。如雲斯積，如屋斯溜。嗟唐之人，始識秔稌。
新渠之民，自淮及潭。挈其婦姑，或走而顛。王命趙侯，宥我新民。無與王事，以訖七年。
侯謂新民，爾既來止。其歸爾邑，告爾鄰里。良田千萬，爾擇爾取。爾耕爾食，遂爲爾有。
築室於唐，孔碩且堅。生爲唐民，飽粥與饘。死葬於唐，祭有雞豚。天子有命，我惟爾安。
西湖小雨晴，灧灧春渠長。來從古城角，夜半轉新響。使君欲春游，浚沼役千掌。紛紜具畚鍤，鬧若蟻運壤。夭桃弄春色，生意寒猶怏。惟有落殘梅，標格若矜爽。游人坌已集，挈榼三且兩。醉客卧道傍，扶起尚偃仰。池臺信宏麗，貴與民同賞。但恐城市歡，不知田野愴。潁川七不登，野氣長蒼莽。誰知萬里客，湖上獨長想。
王喬古仙子，時出觀人寰。常爲漢郎吏，厭世去無還。雙鳬偶爲戲，聊以驚世頑。不然神仙迹，羅網安能攀。紛紛塵埃中，銅印紆青綸。安知無隠者，竊笑彼愚姦。
人情難强回，天性可微感。世人爭曲直，苦語費摇撼。大夫言何柔，暴主意自慘。荒祠傍孤冢，古隧有殘坎。千年惟茅焦，世亦貴其膽。不解此微言，脫衣徒勇敢。
阮生古狂達，遁世默無言。猶餘胸中氣，長嘯獨軒軒。高情遺萬物，不與世俗論。登臨偶自寫，激越蕩乾坤。醒爲嘯所發，飲爲醉所昏。誰能與之較，亂世足自存。
古驛無人雪滿庭，有客冒雪來自北。紛紛笠上已盈寸，下馬登堂面蒼黑。苦寒有酒不能飲，見之何必問相識。我酌徐徐不滿觥，看客倒盡不留澀。千門晝閉行路絕，相與笑語不知夕。醉中不復問姓名，上馬忽去橫短策。
昔日朱公子，雄豪不可追。今來遊故國，大冢屈稱兒。平日輕公相，千金棄若遺。梁人不好事，名姓寄當時。魯史盜齊豹，求名誰復知。慎無怨世俗，猶不遭仲尼。
高人豈學畫，用筆乃其天。譬如善游人，一一能操船。閻子本縫掖，疇昔慕雲淵。丹青偶爲戲，染指初嘗黿。愛之不自已，筆勢如風翻。傳聞貞觀中，左衽解椎鬟。南夷羞白雉，佛國貢青蓮。詔令擬王會，別殿寫戎蠻。熊冠金絡額，豹袖擁旛旜。傳入應門內，俯伏脫劍弮。天姿儼龍鳳，雜沓朝鵬鱣。神功與絕迹，後世兩莫扳。自從李氏亡，群盜竊山川。長安三日火，至寶隨飛烟。尚有脫身者，漂流出東關。三官豈容獨，得此今已編。吁嗟至神物，會合當有年。京城諸權貴，欲取百計難。贈以玉如意，豈能動高禪。惟應一篇詩，皎若畫在前。
不飲胡爲醉兀兀，此心已逐歸鞍發。歸人猶自念庭闈，今我何以慰寂寞。登高回首坡壠隔，但見烏帽出復沒。苦寒念爾衣裘薄，獨騎瘦馬踏殘月。路人行歌居人樂，童僕怪我苦悽惻。亦知人生要有別，但恐歲月去飄忽。寒燈相對記疇昔，夜雨何時聽蕭瑟。君知此意不可忘，慎勿苦愛高官職。
人生到處知何似，應似飛鴻踏雪泥。泥上偶然留指爪，鴻飛那復計東西。老僧已死成新塔，壞壁無由見舊題。往日崎嶇還記否，路長人困蹇馿嘶。
都城日荒廢，往事不可還。惟餘古苑石，漂散尚人間。公來始購蓄，不憚道里艱。忽從塵埃中，來對冰雪顔。瘦骨拔凜凜，蒼根漱潺潺。唐人惟奇章，好石古莫攀。盡令屬牛氏，刻鑿紛斑斑。嗟此本何常，聚散實循環。人失亦人得，要不出區寰。君看劉李末，不能保河關。況此百株石，鴻毛於泰山。但當對石飲，萬事付等閑。
冬十二月歲辛丑，我初從政見魯叟。舊聞石鼓今見之，文字鬰律蛟蛇走。細觀初以指畫肚，欲讀嗟如箝在口。韓公好古生已遲，我今況又百年後。强尋偏傍推點畫，時得一二遺八九。我車既攻馬亦同，其魚維鱮貫之柳。古器縱橫猶識鼎，衆星錯落僅名斗。模糊半已隠瘢胝，詰曲猶能辨跟肘。娟娟缺月隠雲霧，濯濯嘉禾秀稂莠。漂流百戰偶然存，獨立千載誰與友。上追軒頡相唯諾，下揖冰斯同鷇㝅。憶昔周宣歌鴻雁，當時籀史變蝌蚪。厭亂人方思聖賢，中興天爲生耆耈。東征徐虜闞虓虎，北伏犬戎隨指嗾。象胥雜沓貢狼鹿，方召聯翩賜圭卣。遂因鼓鼙思將帥，豈爲考擊煩矇瞍。何人作頌比嵩高，萬古斯文齊岣嶁。勳勞至大不矜伐，文武未遠猶忠厚。欲尋年歲無甲乙，豈有名字記誰某。自從周衰更七國，竟使秦人有九有。埽除詩書誦法律，投棄俎豆陳鞭杻。當年何人佐祖龍，上蔡公子牽黄狗。登山刻石頌功烈，後者無繼前無偶。皆云皇帝巡四國，烹滅强暴救黔首。六經既已委灰塵，此鼓亦當遭擊剖。傳聞九鼎淪泗上，欲使萬夫沉水取。暴君縱欲窮人力，神物義不污秦垢。是時石鼓何處避，無乃天工令鬼守。興亡百變物自閑，富貴一朝名不朽。細思物理坐歎息，人生安得如汝壽。
崢嶸開元寺，彷彿祈年觀。舊築掃成空，古碑埋不爛。詛書雖可讀，字法嗟久換。詞云秦嗣王，敢使祝用瓚。先君穆公世，與楚約相捍。質之於巫咸，萬葉期不叛。今其後嗣王，乃敢搆多難。刳胎殺無罪，親族遭圉絆。計其所稱訴，何啻桀紂亂。吾聞古秦俗，面詐背不汗。豈惟公子卬，社鬼亦遭謾。遼哉千載後，發我一笑粲。
何處訪吳畫，普門與開元。開元有東塔，摩詰留手痕。吾觀畫品中，莫如二子尊。道子實雄放，浩如海波翻。當其下手風雨快，筆所未到氣已吞。亭亭雙林間，彩暈扶桑暾。中有至人談寂滅，悟者悲涕迷者手自捫。蠻君鬼伯千萬萬，相排競進頭如黿。摩詰本詩老，佩芷襲芳蓀。今觀此壁畫，亦若其詩清且敦。祇園弟子盡鶴骨，心如死灰不復溫。門前兩叢竹，雪節貫霜根。交柯亂葉動無數，一一皆可尋其源。吳生雖妙絕，猶以畫工論。摩詰得之於象外，有如仙翮謝籠樊。吾觀二子皆神俊，又於維也斂衽無間言。
昔者子輿病且死，其友子祀往問之。跰𨇤鑒井自歎息，造物將安以我爲。今觀古塑維摩像，病骨磊嵬如枯龜。乃知至人外生死，此身變化浮雲隨。世人豈不碩且好，身雖未病心已疲。此叟神完中有恃，談笑可却千熊羆。當其在時或問法，俯首無言心自知。至今遺像兀不語，與昔未死無增虧。田翁里婦那肯顧，時有野鼠銜其髭。見之使人每自失，誰能與詰無言師。
吾家蜀江上，江水清如藍。爾來走塵土，意思殊不堪。況當岐山下，風物尤可慚。有山禿如赭，有水濁如泔。不謂郡城東，數步見湖潭。入門便清奧，怳如夢西南。泉源從高來，隨波走涵涵。東去觸重阜，盡爲湖所貪。但見蒼石螭，開口吐清甘。借汝腹中過，胡爲目眈眈。新荷弄晚凉，輕棹極幽探。飄颻忘遠近，偃息遺珮篸。深有龜與魚，淺有螺與蚶。曝晴復戲雨，戢戢多於蠶。浮沉無停餌，倏忽遽滿籃。絲緡雖强致，瑣細安足戡。聞昔周道興，翠鳳棲孤嵐。飛鳴飲此水，照影弄毿毿。至今多梧桐，合抱如彭聃。彩羽無復見，上有鸇搏鵪。嗟予生雖晚，好古意所妉。圖書已漫漶，猶復訪僑郯。卷阿詩可繼，此意久已含。扶風古三輔，政事豈汝諳。聊爲湖上飲，一縱醉後談。門前遠行客，劫劫無留驂。問胡不回首，毋乃趁朝參。予今正疏懶，官長幸見函。不辭日游再，行恐歲滿三。暮歸還倒載，鐘鼓已韽韽。
朝遊北城東，回首見修竹。下有朱門家，破牆圍古屋。舉鞭叩其戶，幽響答空谷。入門所見夥，十步九移目。異花兼四方，野鳥喧百族。其西引溪水，活活轉牆曲。東注入深林，林深窗戶綠。水光兼竹浄，時有獨立鵠。林中百尺松，歲久蒼鱗蹙。豈惟此地少，意恐關中獨。小橋過南浦，夾道多喬木。隠如城百雉，挺若舟千斛。陰陰日光淡，黯黯秋氣蓄。盡東爲方池，野雁雜家鶩。紅梨驚合抱，映島孤雲馥。春光水溶漾，雪陣風翻撲。其北臨長溪，波聲卷平陸。北山卧可見，蒼翠間磽禿。我時來周覽，問此誰所築。云昔李將軍，負險乘衰叔。抽錢算間口，但未榷羹粥。當時奪民田，失業安敢哭。誰家美園囿，籍沒不容贖。此亭破千家，鬰鬰城之麓。將軍竟何事，蟣蝨生刀䪅。何嘗載美酒，來此駐車轂。空使後世人，聞名頸猶縮。我今官正閑，屢至因休沐。人生營居止，竟爲何人卜。何當辦一身，永與清景逐。
橐泉在城東，墓在城中無百步。乃知昔未有此城，秦人以泉識公墓。昔公生不誅孟明，豈有死之日而忍用其良。乃知三子徇公意，亦如齊之二子從田橫。古人感一飯，尚能殺其身。今人不復見此等，乃以所見疑古人。古人不可望，今人益可傷。
薄宦驅我西，遠別不容惜。方愁後會遠，未暇憂歲夕。强歡雖有酒，冷酌不成席。秦烹惟羊羹，隴饌有熊腊。念爲兒童歲，屈指已成昔。往事今何追，忽若箭已釋。感時嗟事變，所得不償失。府卒來驅儺，矍鑠驚遠客。愁來豈有魔，煩汝爲攘磔。寒梅與凍杏，嫩萼初似麥。攀條爲惆悵，玉蕊何時折。不憂春艷晚，行見棄夏覈。人生行樂耳，安用聲名籍。胡爲獨多感，不見膏自炙。詩來苦相寬，子意遠可射。依依見其面，疑子在咫尺。兄今雖小官，幸忝佐方伯。北池近所鑿，中有汧水碧。臨池飲美酒，尚可消永日。但恐詩力弱，鬬健未免馘。詩成十日到，誰謂千里隔。一月寄一篇，憂愁何足擲。
短竹蕭蕭倚北牆，斬茅披棘見幽芳。使君尚許分池綠，鄰舍何妨借樹凉。亦有杏花充窈窕，更煩鶑舌奏鏗鏘。身閑酒美誰來勸，坐看花光照水光。
遠人罹水旱，王命釋俘囚。分縣傳明詔，尋山得勝遊。蕭條初出郭，曠蕩實消憂。薄暮來孤鎮，登臨憶武侯。崢嶸依絕壁，蒼茫瞰奔流。半夜人呼急，橫空火氣浮。天遥殊不辨，風急已難收。曉入陳倉縣，猶餘賣酒樓。烟煤已狼藉，吏卒尚呀咻。雞嶺雲霞古，龍宮殿宇幽。南山連大散，歸路走吾州。欲往安能遂，將還爲少留。回趨西虢道，却渡小河洲。聞道磻溪石，猶存渭水頭。蒼崖雖有迹，大釣本無鈎。東去過郿塢，孤城象漢劉。誰言董公健，竟復伍孚仇。白刃俄生肘，黄金謾似丘。平生聞太白，一見駐行騶。鼓角誰能試，風雷果致不。巌崖已奇絕，冰雪更琱鎪。春旱憂無麥，山靈喜有湫。蛟龍懶方睡，瓶罐小容偷。二曲林泉勝，三川氣象侔。近山麰麥早，臨水竹篁脩。先帝膺符命，行宮畫冕旒。侍臣簪武弁，女樂抱箜篌。秘殿開金鎖，神人控玉虬。黑衣橫巨劍，被髮凜雙眸。邂逅逢佳士，相將弄彩舟。投篙披綠荇，濯足亂清溝。晚宿南溪上，森如水國秋。遶湖栽翠密，終夜響颼飀。冒曉窮幽邃，操戈畏炳彪。尹生猶有宅，老氏舊停輈。問道遺蹤在，登仙往事悠。御風歸汗漫，閱世似蜉蝣。羽客知人意，瑶琴繫馬鞦。不辭山寺遠，來作鹿鳴呦。帝子傳聞李，巌堂髣像緱。輕風幃幔卷，落日髻鬟愁。入谷驚蒙密，登坡費挽摟。亂峰攙似槊，一水澹如油。中使何年到，金龍自古投。千重橫翠石，百丈見游鯈。最愛泉鳴洞，初嘗雪入喉。滿瓶雖可致，洗耳歎無由。忽憶尋蟆培，方冬脫鹿裘。山川良甚似，水石亦堪儔。惟有泉傍飲，無人自獻酬。
馬上續殘夢，不知朝日昇。亂山橫翠幛，落月澹孤燈。奔走煩郵吏，安閑愧老僧。再遊應眷眷，聊亦記吾曾。
溪山愈好意無厭，上到巉巉第幾尖。深谷野禽毛羽怪，上方仙子鬢眉纖。不慚弄玉騎丹鳳，應逐嫦娥駕老蟾。澗草巌花自無主，晚來蝴蝶入疏簾。
清潭百尺皎無泥，山木陰陰谷鳥啼。蜀客曾遊明月峽，秦人今在武陵溪。獨攀書室窺巌竇，還訪仙姝款石閨。猶有愛山心未至，不將雙脚踏飛梯。
門前古碣卧斜陽，閱世如流事可傷。長有幽人悲晉惠，强修遺廟學秦皇。丹砂久窖井水赤，白朮誰燒厨竈香。聞道神仙亦相過，只疑田叟是庚桑。
衣中甲厚行何懼，塢裏金多退足憑。畢竟英雄誰得似，臍脂自照不須燈。
墨突不暇黔，孔席未嘗暖。安知渭上叟，跪石留雙骭。一朝嬰世故，辛苦平多難。亦欲就安眠，旅人譏客懶。
平時戰國今無在，陌上征夫自不閑。北客初來試新險，蜀人從此送殘山。獨穿暗月朦朧裏，愁渡奔河蒼茫間。漸入西南風景變，道邊修竹水潺潺。
誰人築短牆，橫絕擁吾堂。不作新亭檻，幽花爲誰香。
明月入我池，皎皎鋪紵縞。何日變成緇，太玄吾懶草。
誰能鋪白簟，永日卧朱橋。樹影欄邊轉，波光版底摇。
流水照朱欄，浮萍亂明鑑。誰見檻上人，無言觀物泛。
汧流入城郭，亹亹渡千家。不見雙池水，長漂十里花。
田田抗朝陽，節節卧春水。平鋪亂萍葉，屢動報魚子。
湖上移魚子，初生不畏人。自從識鈎餌，欲見更無因。
花好長患稀，花多信佳否。未有四十枝，枝枝大如斗。
爭開不待葉，密綴欲無條。傍沼人窺鑑，驚魚水濺橋。
不及梨英軟，應慚梅萼紅。西園有千葉，淡佇更纖濃。
開花送餘寒，結子及新火。關中幸無梅，汝强充鼎和。
霜降紅梨熟，柔柯已不勝。未嘗蠲夏渴，長見助春冰。
居人幾番老，棗樹未成槎。汝長才堪軸，吾歸已及瓜。
獨遶櫻桃樹，酒醒喉肺乾。莫除枝上露，從向口中漙。
風流意不盡，獨自送殘芳。色作裙腰染，名隨酒盞狂。
自昔爲神樹，空聞蜩鵙鳴。社公煩見輟，爲爾致羊羹。
采擷殊未厭，忽然已成陰。蟬鳴看不見，鶴立赴還深。
强致南山樹，來經渭水灘。生成未有意，鴉鵲莫相干。
依依古松子，鬰鬰綠毛身。每長須成節，明年漸庇人。
今年手自栽，問我何年去。他年我復來，摇落傷人意。
太守親從千騎禱，神翁遠借一杯清。雲陰黯黯將噓遍，雨意昏昏欲醖成。已覺微風吹袂冷，不堪殘日傍山明。今年秋熟君知否，應向江南飽食粳。
物役會有時，星言從高駕。道逢南山雲，欻吸如電過。竟誰使令之，衮衮從空下。龍移相排拶，鳳舞或頹亞。散爲東郊霧，凍作枯樹稼。或飛入吾車，偪仄礙肘胯。摶取置笥中，提携返茅舍。開緘乃放之，掣去仍變化。雲兮汝歸山，無使達官怕。
姚宋亡來事事生，一官銖重萬人輕。朔方老將風流在，不取西蕃石堡城。
潭裏舟船百倍多，廣陵銅器越溪羅。三郎官爵如泥土，爭唱弘農得寶歌。
琵琶絃急衮梁州，羯鼓聲高舞臂韝。破費八姨三百萬，大唐天子要纏頭。
花開酒美盍言歸，來看南山冷翠微。憶弟淚如雲不散，望鄉心與雁南飛。明年縱健人應老，昨日追歡意正違。不問秋風强吹帽，秦人不笑楚人譏。
雷闐闐，山晝晦。風振野，神將駕。載雲䍐，從玉虬。旱既甚，蹷往救，道阻修兮。
旌旂翻，疑有無。日慘變，神在塗。飛赤篆，訴閶闔。走陰符，行羽檄，萬靈集兮。
風爲幄，雲爲蓋。滿堂爛，神既至。紛醉飽，錫以雨。百川溢，施溝渠，歌且舞兮。
騎裔裔，車斑斑。鼓簫悲，神欲還。轟振凱，隠林谷。執妖厲，歸獻馘，千里肅兮。
神之來，悵何晚。山重複，路幽遠。神之去，飄莫追。德未報，民之思，永萬祀兮。
岐陽九月天微雪，已作蕭條歲暮心。短日送寒砧杵急，冷官無事屋廬深。愁腸別後能消酒，白髮秋來已上簪。近買貂裘堪出塞，忽思乘傳問西琛。
霜乾木落愛秦川，興發身輕逐鳥翩。貪看暮山忘遠近，强陪歸客更流連。貂裘犯雪觀形勝，駿馬隨鷹搏野鮮。爲問南溪李夫子，壯心應未逐流年。
病中聞汝免來商，旅雁何時更著行。遠別不知官爵好，思歸苦覺歲年長。著書多暇真良計，從宦無功漫去鄉。惟有王城最堪隠，萬人如海一身藏。
近從章子聞渠說，苦道商人望汝來。說客有靈慚直道，逋翁久沒厭凡才。夷音僅可通名姓，癭俗無由辨頸顋。答策不堪宜落此，上書求免亦何哉。
辭官不出意誰知，敢向清時怨位卑。萬事悠悠付杯酒，流年冉冉入霜髭。策曾忤世人嫌汝，易可忘憂家有師。此外知心更誰是，夢魂相覓苦參差。
經旬卧齋閣，終日親劑和。不知雪已深，但覺寒無那。飄蕭窗紙鳴，堆壓檐板墮。風飆助凝冽，幃幔困掀簸。惟思近醇醲，未敢窺璨瑳。何時反炎赫，却欲躬臼磨。誰云坐無氈，尚有裘充貨。西鄰歌吹發，促席寒威挫。崩騰踏成逕，繚繞飛入座。人歡瓦先融，飲雋瓶屢卧。嗟予獨愁寂，空室自困坷。欲爲後日賞，恐被遊塵涴。寒更報新霽，皎月懸半破。有客獨苦吟，清夜默自課。詩人例窮蹇，秀句出寒餓。何當暴雪霜，庶以躡郊賀。
農功各已收，歲事得相佐。爲歡恐無及，假物不論貨。山川隨出産，貧富稱小大。寘盤巨鯉橫，發籠雙兔卧。富人事華靡，綵繡光翻座。貧者愧不能，微摯出舂磨。官居故人少，里巷佳節過。亦欲舉鄉風，獨唱無人和。
故人適千里，臨別尚遲遲。人行猶可復，歲行那可追。問歲安所之，遠在天一涯。已逐東流水，赴海歸無時。東鄰酒初熟，西舍彘亦肥。且爲一日歡，慰此窮年悲。勿嗟舊歲別，行與新歲辭。去去勿回顧，還君老與衰。
欲知垂盡歲，有似赴壑蛇。修鱗半已沒，去意誰能遮。况欲繫其尾，雖勤知奈何。兒童强不睡，相守夜讙譁。晨鷄且勿唱，更鼓畏添撾。坐久燈燼落，起看北斗斜。明年豈無年，心事恐蹉跎。努力盡今夕，少年猶可誇。
東風陌上驚微塵，遊人初樂歲華新。人閑正好路傍飲，麥短未怕遊車輪。城中居人厭城郭，喧闐曉出空四鄰。歌鼓驚山草木動，簞瓢散野烏鳶馴。何人聚衆稱道人，遮道賣符色怒嗔。宜蠶使汝繭如甕，宜畜使汝羊如麇。路人未必信此語，强爲買服禳新春。道人得錢徑沽酒，醉倒自謂吾符神。
蜀人衣食常苦艱，蜀人遊樂不知還。千人耕種萬人食，一年辛苦一春閑。閑時尚以蠶爲市，共忘辛苦逐欣歡。去年霜降斫秋荻，今年箔積如連山。破瓢爲輪土爲釜，爭買不啻金與紈。憶昔與子皆童丱，年年廢書走市觀。市人爭誇鬬巧智，野人喑啞遭欺謾。詩來使我感舊事，不悲去國悲流年。
謁入不得去，兀坐如枯株。豈惟主忘客，今我亦忘吾。同僚不解事，慍色見髯鬚。雖無性命憂，且復忍須臾。
近聞薛公子，早退驚常流。買園招野鶴，鑿井動潛虬。自言酒中趣，一斗勝凉州。翻然拂衣去，親愛挽不留。隠居亦何樂，素志庶可求。所亡嗟無幾，所得不啻酬。青春爲君好，白日爲君悠。山鳥奏琴筑，野花弄閑幽。雖辭功與名，其樂實素侯。至今清夜夢，尚驚冠壓頭。誰能載美酒，往以大白浮。之子雖不識，因公可與游。
徑轉如修蟒，坡垂似伏鰲。樹從何代有，人與此堂高。好古嗟生晚，偷閑厭久勞。王孫早歸隠，塵土污君袍。
二月驚梅晚，幽香此地無。依依慰遠客，皎皎似吳姝。不恨故園隔，空嗟芳歲徂。春深桃杏亂，笑汝益羈孤。
翠石如鸚鵡，何年別海壖。貢隨南使遠，載壓渭舟偏。已伴喬松老，那知故國遷。金人解辭漢，汝獨不潸然。
都城更幾姓，到處有殘碑。古隧埋蝌蚪，崩崖露伏龜。安排壯亭榭，收拾費金貲。岣嶁何須到，韓公浪自悲。
西南歸路遠蕭條，倚檻魂飛不可招。野闊牛羊同雁鶩，天長草樹接雲霄。昏昏水氣浮山麓，泛泛春風弄麥苗。誰使愛官輕去國，此身無計老漁樵。
去年新柳報春回，今日殘花覆綠苔。溪上有堂還獨宿，誰人無事肯重來。古琴彈罷風吹座，山閣醒時月照杯。懶不作詩君錯料，舊逋應許過時陪。
寒食今年二月晦，樹林深翠已生煙。遶城駿馬誰能借，到處名園意盡便。但掛酒壺那計盞，偶題詩句不須編。忽聞啼鵙驚羈旅，江上何人治廢田。
西方真人誰所見，衣被七寶從雙狻。當時修道頗辛苦，柳生兩肘烏巢肩。初如濛濛隠山玉，漸如濯濯出水蓮。道成一旦就空滅，奔會四海悲人天。翔禽哀響動林谷，獸鬼躑躅淚迸泉。龐眉深目彼誰子，繞牀彈指性自圓。隠如寒月墮清晝，空有孤光留故躔。春遊古寺拂塵壁，遺像久此霾香煙。畫師不復寫姓名，皆云道子口所傳。縱橫固已蔑孫鄧，有如巨鰐吞小鮮。來詩所誇孰與此，安得携掛其傍觀。
狂雲妒佳月，怒飛千里黑。佳月了不嗔，曾何污潔白。爰有謫仙人，舉酒爲三客。今夕偶不見，汍瀾念風伯。毋煩風伯來，彼也易滅沒。支頤少待之，寒空浄無迹。粲粲黄金盤，獨照一天碧。玉繩慘無輝，玉露洗秋色。浩瀚玻璃盞，和光入胸臆。使我能永延，約君爲莫逆。
琴上遺聲久不彈，琴中古義本長存。苦心欲記常迷舊，信指如歸自著痕。應有仙人依樹聽，空教瘦鶴舞風鶱。誰知千里溪堂夜，時引驚猿撼竹軒。
龕燈明滅欲三更，敧枕無人夢自驚。深谷留風終夜響，亂山銜月半床明。故人漸遠無消息，古寺空來看姓名。欲向磻溪問姜叟，僕夫屢報斗杓傾。
夜入磻溪如入峽，照山炬火落驚猿。山頭孤月耿猶在，石上寒波曉更喧。至人舊隠白雲合，神物已化遺蹤蜿。安得夢隨霹靂駕，馬上傾倒天瓢翻。
不到峰前寺，空來渭上村。此亭聊可喜，修徑豈辭捫。谷映朱欄秀，山含古木尊。路窮驚石斷，林缺見河奔。馬困嘶青草，僧留薦晚飧。我來秋日午，旱久石床溫。安得雲如蓋，能令雨瀉盆。共看山下稻，凉葉晚翻翻。
橫槎晚渡碧澗口，騎馬夜入南山谷。谷中暗水響瀧瀧，嶺上疏星明煜煜。寺藏巌底千萬仞，路轉山腰三百曲。風生饑虎嘯空林，月黑驚麏竄修竹。入門突兀見深殿，照佛青熒有殘燭。愧無酒食待遊人，旋斫杉松煮溪蔌。板閣獨眠驚旅枕，木魚曉動隨僧粥。起觀萬瓦鬰參差，目亂千巌散紅綠。門前商賈負椒荈，山後咫尺連巴蜀。何時歸耕江上田，一夜心逐南飛鵠。
南望斜谷口，三山如犬牙。西觀五丈原，鬰屈如長蛇。有懷諸葛公，萬騎出漢巴。吏士寂如水，蕭蕭聞馬檛。公才與曹丕，豈止十倍加。顧瞻三輔間，勢若風捲沙。一朝長星墜，竟使蜀婦髽。山僧豈知此，一室老煙霞。往事逐雲散，故山依渭斜。客來空弔古，清淚落悲笳。
役名則已勤，徇身則已媮。我誠愚且拙，身名兩無謀。始者學書判，近亦知問囚。但知今當爲，敢問向所由。士方其未得，惟以不得憂。既得又憂失，此心浩難收。譬如倦行客，中路逢清流。塵埃雖未脫，暫憩得一漱。我欲走南澗，春禽始嚶呦。鞅掌久不决，爾來已徂秋。橋山日月追，府縣煩差抽。王事誰敢愬，民勞吏宜羞。中間罹旱暵，欲學喚雨鳩。千夫挽一木，十步八九休。渭水涸無泥，菑堰旋插修。對之食不飽，餘事更遑求。近日秋雨足，公餘試新篘。劬勞幸已過，朽鈍不任鎪。秋風迫吹帽，西阜可縱游。聊爲一日樂，慰此百年愁。
人生百年寄鬢鬚，富貴何啻葭中莩。惟將翰墨留染濡，絕勝醉倒蛾眉扶。我今廢學如寒竽，久不吹之澀欲無。歲云暮矣嗟幾餘，欲往南溪侶禽魚。秋風吹雨凉生膚，夜長耿耿添漏壺。窮年弄筆衫袖烏，古人有之我願如。終朝危坐學僧趺，閉門不出閑履鳬。下視官爵如泥淤，嗟我何爲久踟躕。歲月豈肯與汝居，僕夫起餐秣吾駒。
嗟余亦何幸，偶此琳宮居。宮中復何有，戢戢千函書。盛以丹錦囊，冒以青霞裾。王喬掌關籥，蚩尤守其廬。乘閑竊掀攪，涉獵豈暇徐。至人悟一言，道集由中虛。心閑反自照，皎皎如芙蕖。千歲厭世去，此言乃籧篨。人皆忽其身，治之用土苴。何暇及天下，幽憂吾未除。
飛簷臨古道，高榜觀遊人。未即令公隠，聊須濯路塵。茅茨分聚落，煙火傍城闉。林缺湖光漏，窗明野意新。居民惟白帽，過客漫朱輪。山好留歸屐，風迴落醉巾。他年誰改築，舊製不須因。再到吾雖老，猶堪作坐賓。
遠望若可愛，朱欄碧瓦溝。聊爲一駐足，且慰百回頭。水落見山石，塵高昏市樓。臨風莫長嘯，遺響浩難收。
南溪得雪真無價，走馬來看及未消。獨自披榛尋履迹，最先犯曉過朱橋。誰憐屋破眠無處，坐覺村饑語不囂。惟有暮鴉知客意，驚飛千片落寒條。
湖上蕭蕭疏雨過，山頭靄靄暮雲橫。陂塘水落荷將盡，城市人歸虎欲行。
誰謂江湖居，而爲虎豹宅。焚山豈不能，愛此千竿碧。
猶恨溪堂淺，更穿修竹林。高人不畏虎，避世已無心。隠几頹如病，忘言兀似瘖。茅茨追上古，冠蓋謝當今。曉夢猿呼覺，秋懷鳥伴吟。暫來聊解带，屢去欲携衾。湖上行人絕，階前暮靄深。應逢綠毛叟，扣戶夜抽簪。
三徑縈回草樹蒙，忽驚初日上千峰。平湖種稻如西蜀，高閣連雲似渚宮。殘雪照山光耿耿，輕冰籠水暗溶溶。溪邊野鶴衝人起，飛入南山第幾重。
新春階下筍芽生，厨裏霜虀倒舊罌。時繞麥田求野薺，强爲僧舍煮山羹。園無雨潤何須歎，身與時違合退耕。欲看年華自有處，鬢間秋色兩三莖。
鳥噪猿呼晝閉門，寂寥誰識古皇尊。青牛久已辭轅軛，白鶴時來訪子孫。山近朔風吹積雪，天寒落日淡孤村。道人應怪遊人衆，汲盡階前井水渾。
古觀正依林麓斷，居民來就水泉甘。亂溪赴渭爭趨北，飛鳥迎山不復南。羽客衣冠朝上象，野人香火祝春蠶。汝師豈解言符命，山鬼何知托老聃。
劍舞有神通草聖，海山無事化琴工。此臺一覽秦川小，不待傳經意已空。
晃蕩平川盡，坡陀翠麓橫。忽逢孤塔迥，獨向亂山明。信足幽尋遠，臨風却立驚。原田浩如海，滾滾盡東傾。
翠壁下無路，何年雷雨穿。光摇巌上寺，深到影中天。我欲然犀看，龍應抱寶眠。誰能孤石上，危坐試僧禪。
東去愁攀石，西來怯渡橋。碧潭如見試，白塔苦相招。野饋慚微薄，村沽慰寂寥。路窮斤斧絕，松桂得干霄。
唐初傳有此，亂後不留碑。畏虎關門早，無村得米遲。山泉自入甕，野桂不勝炊。信美那能久，應先學忍饑。
未應將軍聘，初從季直游。絳紗生不識，蒼石尚能留。豈害依梁冀，何須困李侯。吾詩慎勿刻，猿鶴爲君羞。
洞裏吹簫子，終年守獨幽。石泉爲曉鏡，山月當簾鉤。歲晚杉楓盡，人歸霧雨愁。送迎應鄙陋，誰繼楚臣謳。
欺謾久成俗，關市有契繻。誰知南山下，取水亦置符。古人辨淄澠，皎若鶴與鳬。吾今既謝此，但視符有無。常恐汲水人，智出符之餘。多防竟無及，棄置爲長吁。
山鴉曉辭谷，似報遊人起。出門猶屢顧，慘若去吾里。道途險且迂，繼此復能幾。溪邊有危構，歸駕聊復柅。愛此山中人，縹緲如仙子。平生慕獨往，官爵同一屣。胡爲此溪邊，眷眷若有俟。國恩久未報，念此慚且泚。臨風浩悲叱，萬世同一軌。何年謝簪紱，丹砂留迅晷。
終南太白橫翠微，自我不見心南飛。行穿古縣並山麓，野水清滑溪魚肥。須臾渡溪踏亂石，山光漸近行人稀。窮探愈好去愈銳，意未滿足枵如饑。忽聞奔泉響巨碓，隠隠百步摇窗扉。跳波濺沫不可嚮，散爲白霧紛霏霏。醉中相與棄拘束，顧勸二子解带圍。褰裳試入插兩足，飛浪激起衝人衣。君看麋鹿隠豐草，豈羨玉勒黄金鞿。人生何以易此樂，天下誰肯從我歸。
殘花带葉暗，新筍出林香。但見竹陰綠，不知汧水黄。樹高傾隴鳥，池浚落河魴。栽種良辛苦，孤僧瘦欲尪。
吾今那復夢周公，尚喜秋來過故宮。翠鳳舊依山硉兀，清泉長與世窮通。至今游客傷離黍，故國諸生詠雨濛。牛酒不來烏鳥散，白楊無數暮號風。
煌煌帝王都，赫赫走羣彥。嗟汝獨何爲，閉門觀物變。微物豈足觀，汝獨觀不倦。牽牛與葵蓼，采摘入詩卷。吾聞東山傅，置酒携燕婉。富貴未能忘，聲色聊自遣。汝今又不然，時節看瓜蔓。懷寶自足珍，藝蘭那計畹。吾歸於汝處，慎勿嗟歲晚。
荒園無數畝，草木動成林。春陽一以敷，妍醜各自矜。蒲萄雖滿架，囷倒不能任。可憐病石榴，花如破紅襟。葵花雖粲粲，蒂淺不勝簪。叢蓼晚可喜，輕紅隨秋深。物生感時節，此理等廢興。飄零不自由，盛亦非汝能。
種柏待其成，柏成人已老。不如種叢篲，春種秋可倒。陰陽不擇物，美惡隨意造。柏生何苦艱，似亦費天巧。天工巧有幾，肯盡爲汝耗。君看藜與藿，生意常草草。
萱草雖微花，孤秀能自拔。亭亭亂葉中，一一勞心插。牽牛獨何畏，詰曲自芽蘗。走尋荆與榛，如有夙昔約。南齋讀書處，亂翠曉如潑。偏工貯秋雨，歲歲壞籬落。
蘆筍初似竹，稍開葉如蒲。方春節抱甲，漸老根生鬚。不愛當夏綠，愛此及秋枯。黄葉倒風雨，白花摇江湖。江湖不可到，移植苦勤劬。安得雙野鴨，飛來成畫圖。
行樂惜芳辰，秋風常苦早。誰知念離別，喜見秋瓜老。秋瓜感霜霰，莖葉颯已槁。宦遊歸無時，身若馬繫皁。悲鳴念千里，耿耿志空抱。多憂竟何爲，使汝玄髮縞。
官舍有叢竹，結根問囚廳。下爲人所徑，土密不容釘。殷勤戒吏卒，插棘護中庭。遶砌忽墳裂，走鞭瘦竛竮。我常携枕簟，來此蔭寒青。日暮不能去，卧聽窗風泠。
芎藭生蜀道，白芷來江南。漂流到關輔，猶不失芳甘。濯濯翠莖滿，愔愔清露涵。及其未花實，可以資筐籃。秋節忽已老，苦寒非所堪。劚根取其實，對此微物慚。
我歸自南山，山翠猶在目。心隨白雲去，夢繞山之麓。汝從何方來，笑齒粲如玉。探懷出新詩，秀語奪山綠。覺來已茫昧，但記說秋菊。有如採樵人，入洞聽琴筑。歸來寫遺聲，猶勝人間曲。
野菊生秋澗，芳心空自知。無人驚歲晚，惟有暗蛩悲。花開澗水上，花落澗水湄。菊衰蛩亦蟄，與汝歲相期。楚客方多感，秋風詠江蘺。落英不滿掬，何以慰朝饑。
中朝鸞鷺自振振，豈信邊隅事執鼖。共怪書生能破的，也如驍將解論文。穿楊自笑非猿臂，射隼長思逐馬軍。觀汝長身最堪學，定如髯羽便超羣。
吾雖不善書，曉書莫如我。苟能通其意，常謂不學可。貌妍容有矉，璧美何妨橢。端莊雜流麗，剛健含婀娜。好之每自譏，不獨子亦頗。書成輒棄去，謬被傍人裹。體勢本闊落，結束入細麽。子詩亦見推，語重未敢荷。爾來又學射，力薄愁官笴。多好竟無成，不精安用夥。何當盡屏去，萬事付懶惰。吾聞古書法，守駿莫如跛。世俗筆苦驕，衆中强嵬騀。鍾張忽已遠，此語與時左。
舉世爭稱鄴瓦堅，一枚不換百金頒。豈知好事王夫子，自採臨潼繡嶺山。經火尚含泉脈暖，弔秦應有淚痕潸。封題寄去吾無用，近日從戎擬學班。
野人獻竹𪕋，腰腹大如盎。自言道傍得，采不費罝網。鴟夷讓圓滑，混沌慚瘦爽。兩牙雖有餘，四足僅能仿。逢人自驚蹶，悶若兒脫襁。念此微陋質，刀几安足枉。就擒太倉卒，羞愧不能饗。南山有孤熊，擇獸行舐掌。
霜筠細破爲雙掩，中有長魚如卧劍。紫荇穿腮氣慘悽，紅鱗照座光磨閃。携來雖遠鬣尚動，烹不待熟指先染。坐客相看爲解顔，香粳飽送如填塹。早歲嘗爲荆渚客，黄魚屢食沙頭店。濱江易採不復珍，盈尺輒棄無乃僭。自從西征復何有，欲致南烹嗟久欠。游鯈瑣細空自腥，亂骨縱橫動遭砭。故人遠饋何以報，客俎久空驚忽贍。東道無辭信使頻，西鄰幸有庖虀釅。
才高多感激，道直無往還。不如此臺上，舉酒邀青山。青山雖云遠，似亦識公顔。崩騰赴幽賞，披豁露天慳。落日銜翠壁，暮雲點煙鬟。浩歌清興發，放意末禮刪。是時歲云暮，微雪灑袍斑。吏退迹如掃，賓來勇躋攀。臺前飛雁過，臺上雕弓彎。聯翩向空墜，一笑驚塵寰。
人生不滿百，一別費三年。三年吾有幾，棄擲理無還。長恐別離中，摧我鬢與顔。念昔喜著書，別來不成篇。細思平時樂，乃爲憂所緣。吾從天下士，莫如與子歡。羨子久不出，讀書蝨生氈。丈夫重出處，不退要當前。西羌解仇隙，猛士憂塞壖。廟謨雖不戰，虜意久欺天。山西良家子，錦緣貂裘鮮。千金買戰馬，百寶粧刀鐶。何時逐汝去，與虜試周旋。
官園刈葦留枯槎，深冬放火如紅霞。枯槎燒盡有根在，春雨一洗皆萌芽。黄狐老兔最狡捷，賣侮百獸常矜誇。年年此厄竟不悟，但愛蒙密爭來家。風迴焰卷毛尾熱，欲出已被蒼鷹遮。野人來言此最樂，徒手曉出歸滿車。巡邊將軍在近邑，呼來颯颯從矛叉。戍兵久閑可小試，戰鼓雖凍猶堪撾。雄心欲搏南澗虎，陣勢頗學常山蛇。霜乾火烈聲暴野，飛走無路號且呀。迎人截來砉逢箭，避犬逸去窮投罝。擊鮮走馬殊未厭，但恐落日催棲鴉。弊旗仆鼓坐數獲，鞍掛雉兔肩分麚。主人置酒聚狂客，紛紛醉語晚更譁。燎毛燔肉不暇割，飲啖直欲追羲媧。青丘雲夢古所咤，與此何啻百倍加。苦遭諫疏說夷羿，又被詞客嘲淫奢。豈如閑官走山邑，放曠不與趨朝衙。農工已畢歲云暮，車騎雖少賓殊嘉。酒酣上馬去不告，獵獵霜風吹帽斜。
才賢世有幾，廊廟忍輕遺。公在不早用，人今方見思。故山松鬰鬰，舊史印纍纍。惟有同鄉老，聞名尚涕洟。
揮手都門別，朱顔鬢未霜。至今如夢寐，未信有存亡。後事書千紙，新墳天一方。誰能悲楚相，抵掌悟君王。
蜀江久不見滄浪，江上枯槎遠可將。去國尚能三犢載，汲泉何愛一夫忙。崎嶇好事人應笑，冷淡爲歡意自長。遥想納凉清夜永，窗前微月照汪汪。
千年古木卧無梢，浪捲沙翻去似瓢。幾度過秋生蘚暈，至今流潤應江潮。泫然疑有蛟龍吐，斷處人言霹靂焦。材大古來無適用，不須鬰鬰慕山苗。
百畝清池傍郭斜，居人行樂路人誇。自言官長如靈運，能使江山似永嘉。縱飲座中遺白帢，幽尋盡處見桃花。不堪山鳥號歸去，長遣王孫苦憶家。
粗繒大布裹生涯，腹有詩書氣自華。厭伴老儒烹瓠葉，强隨舉子踏槐花。囊空不辦尋春馬，眼亂行看擇婿車。得意猶堪誇世俗，詔黄新濕字如鴉。
功成惟欲善持盈，可歎前王恃太平。辛苦驪山山下土，阿房纔廢又華清。
幾變雕牆幾變灰，舉烽指鹿事悠哉。上皇不念前車戒，却怨驪山是禍胎。
海中方士覓三山，萬古明知去不還。咫尺秦陵是商鑑，朝元何必苦躋攀。
三年無日不思歸，夢裏還家旋覺非。臘酒送寒催去國，東風吹雪滿征衣。三峰已過天浮翠，四扇行看日照扉。里堠消磨不禁盡，速携家餉勞驂騑。
蓬瀛宮闕隔埃氛，帝樂天香似許聞。瓦弄寒暉鴛卧月，樓生晴靄鳳盤雲。共誰交臂論今古，只有閑心對此君。大隠本來無境界，北山猿鶴漫移文。
高士例須憐麴糵，此語常聞退之說。我今有說殆不然，麴糵未必高士憐。醉者墜車莊生言，全酒未若全於天。達人本是不虧缺，何暇更求全處全。景山沉迷阮籍傲，畢卓盜竊劉伶顛。貪狂嗜怪無足取，世俗喜異矜其賢。杜陵詩客尤可笑，羅列八子參羣仙。流涎露頂置不說，爲問底處能逃禪。我今不飲非不飲，心月皎皎常孤圓。有時客至亦爲酌，琴雖未去聊忘絃。吾宗先生有深意，百里雙罌遠將寄。且言不飲固亦高，舉世皆同吾獨異。不如同異兩俱冥，得鹿亡羊等嬉戲。决須飲此勿復辭，何用區區較醒醉。
黄省文書分道山，靜傳鐘鼓建章閑。天邊玉樹西風起，知有新秋到世間。
吾州之豪任公子，少年盛壯日千里。無媒自進誰識之，有才不用今老矣。別來十年學不厭，讀破萬卷詩愈美。黄州小郡夾溪谷，茅屋數家依竹葦。知命無憂子何病，見賢不薦誰當恥。平泉老令更可悲，六十青衫貧欲死。桐鄉遺老至今泣，潁川大姓誰能箠。因君寄聲問消息，莫對黄鷂矜爪觜。
鳥囚不忘飛，馬繫常念馳。靜中不自勝，不若聽所之。君看厭事人，無事乃更悲。貧賤苦形勞，富貴嗟神疲。作堂名靜照，此語子爲誰。江湖隠淪士，豈無適時賢。老死不自惜，扁舟自娛嬉。從之恐莫見，況肯從我爲。
人生識字憂患始，姓名粗記可以休。何用草書誇神速，開卷惝怳令人愁。我嘗好之每自笑，君有此病何能瘳。自言其中有至樂，適意無異逍遥遊。近者作堂名醉墨，如飲美酒消百憂。乃知柳子語不妄，病嗜土炭如珍羞。君於此藝亦云至，堆牆敗筆如山丘。興來一揮百紙盡，駿馬倏忽踏九州。我書意造本無法，點畫信手煩推求。胡爲議論獨見假，隻字片紙皆藏收。不減鍾張君自足，下方羅趙我亦優。不須臨池更苦學，完取絹素充衾裯。
我昔識子自武功，寒廳夜語樽酒同。酒闌燭盡語不盡，倦僕立寐僵屏風。丁寧勸學不死訣，自言親受方瞳翁。嗟予聞道不早悟，醉夢顛倒隨盲聾。邇來憂患苦摧剝，意思蕭索如霜蓬。羨君顔色愈少壯，外慕漸少由中充。河車挽水灌腦黑，丹砂伏火入頰紅。大梁相逢又東去，但道何日辭樊籠。未能便乞勾漏令，官曹似是錫與銅。留詩河上慰離別，草書未暇緣匆匆。
窮巷淒涼苦未和，君家庭院得春多。不辭瘦馬衝殘雪，來聽佳人唱踏莎。破恨徑須煩麴糵，增年誰復怨羲娥。良辰樂事古難並，白髮青衫我亦歌。細雨郊園聊種菜，冷官門戶可張羅。放朝三日君恩重，睡美不知身在何。
薄雷輕雨曉晴初，陌上春泥未濺裾。行樂及時雖有酒，出門無侶漫看書。遥知寒食催歸騎，定把鴟夷載後車。他日見邀須强起，不應辭病似相如。
老手便劇郡，高懷厭承明。聊紆東陽綬，一濯滄浪纓。東陽佳山水，未到意已清。過家父老喜，出郭壺漿迎。子行得所願，愴悢居者情。吾君方急賢，日旰坐邇英。黄金招樂毅，白璧賜虞卿。子不少自貶，陳義空崢嶸。古稱爲郡樂，漸恐煩敲搒。臨分敢不盡，醉語醒還驚。
君不見阮嗣宗，臧否不挂口。莫誇舌在齒牙牢，是中惟可飲醇酒。讀書不用多，作詩不須工。海邊無事日日醉，夢魂不到蓬萊宮。秋風昨夜入庭樹，蒓絲未老君先去。君先去，幾時回。劉郎應白髮，桃花開不開。
醉翁門下士，雜遝難爲賢。曾子獨超軼，孤芳陋羣妍。昔從南方來，與翁兩聯翩。翁今自憔悴，子去亦宜然。賈誼窮適楚，樂生老思燕。那因江鱠美，遽厭天庖羶。但苦世論隘，聒耳如蜩蟬。安得萬頃池，養此橫海鱣。
舊書不厭百回讀，熟讀深思子自知。他年名宦恐不免，今日棲遲那可追。我昔家居斷還往，著書不暇窺園葵。朅來東游慕人爵，棄去舊學從兒嬉。狂謀謬算百不遂，惟有霜鬢來如期。故山松柏皆手種，行且拱矣歸何時。萬事早知皆有命，十年浪走寧非癡。與君未可較得失，臨別惟有長嗟咨。
去年送君守解梁，今年送君守歷陽。年年送人作太守，坐受塵土堆胸腸。君家聯翩三將相，富貴未已今方將。鳳雛驥子生有種，毛骨往往傳諸郎。觀君崛鬰負奇表，便合劍珮趨明光。胡爲小郡屢奔走，征馬未解風帆張。我生本是便江海，忍耻未去猶徬徨。無言贈君有長歎，美哉河水空洋洋。
愛君東閣能延客，顧我閑官不計員。策杖頻過知未厭，卜居相近豈辭遷。莫將詩句驚摇落，漸喜樽罍省撲緣。待約月明池上宿，夜深同看水中天。
吾觀蔡子與人遊，掀豗笑語無不可。平生儻蕩不驚俗，臨事迂闊乃過我。橫前坑阱衆所畏，布路金珠誰不裹。爾來變化驚何速，昔號剛强今亦頗。憐君獨守廷尉法，晚歲却理鄱陽柂。莫嗟天驥逐羸牛，欲試良玉須猛火。世事徐觀真夢寐，人生不信長轗軻。知君决獄有陰功，他日老人酬魏顆。
數絃已品龍香撥，半面猶遮鳳尾槽。新曲從翻玉連鎖，舊聲終愛鬰輪袍。夢回只記歸舟字，賦罷雙垂紫錦絛。何異烏孫送公主，碧天無際雁行高。
道喪雖云久，吾猶及老成。如今各衰晚，那更治刑名。懶惰便樗散，疏狂託聖明。阿奴須碌碌，門戶要全生。
舊隠三年別，杉松好在不。我今尚眷眷，此意恐悠悠。閉戶時尋夢，無人可說愁。還來送別處，雙淚寄南州。
晏嬰不滿六尺長，高節萬仞陵首陽。青衫白髮不自歎，富貴在天那得忙。十年閉戶樂幽獨，百金購書收散亡。朅來東觀弄丹墨，聊借舊史誅姦强。孔融不肯下曹操，汲黯本是輕張湯。雖無尺箠與寸刃，口吻排擊含風霜。自言靜中閱世俗，有似不飲觀酒狂。衣巾狼藉又屢舞，傍人大笑供千場。交朋翩翩去略盡，惟吾與子猶徬徨。世人共棄君獨厚，豈敢自愛恐子傷。朝來告別驚何速，歸意已逐征鴻翔。匡廬先生古君子，挂冠兩紀鬢未蒼。定將文度置膝上，喜動鄰里烹豬羊。君歸爲我道名姓，幅巾他日容登堂。
蛙鳴青草泊，蟬噪垂楊浦。吾行亦偶然，及此新過雨。
鳥樂忘罝罦，魚樂忘鈎餌。何必擇所安，滔滔天下是。
烟火動村落，晨光尚熹微。田園處處好，淵明胡不歸。
我行無疾徐，輕楫信溶漾。船留村市鬧，閘發寒波漲。
舟人苦炎熱，宿此喬木灣。清月未及上，黑雲如頹山。
潁水非漢水，亦作蒲萄綠。恨無襄陽兒，令唱銅鞮曲。
我詩雖云拙，心平聲韵和。年來煩惱盡，古井無由波。
憶昔子美在東屯，數間茅屋蒼山根。嘲吟草木調蠻獠，欲與猿鳥爭啾喧。子今憔悴衆所棄，驅馬獨出無往還。惟有柳湖萬株柳，清陰與子供朝昏。胡爲譏評不少借，生意凌挫難爲繁。柳雖無言不解慍，世俗乍見應憮然。嬌姿共愛春濯濯，豈問空腹修蛇蟠。朝看濃翠傲炎赫，夜愛疏影摇清圓。風翻雪陣春絮亂，蠹響啄木秋聲堅。四時盛衰各有態，摇落悽愴驚寒溫。南山孤松積雪底，抱凍不死誰復賢。
大雅初微缺，流風困暴豪。張爲詞客賦，變作楚臣騷。展轉更崩壞，紛綸閱俊髦。地偏蕃怪産，源失亂狂濤。粉黛迷真色，魚蝦易豢牢。誰知杜陵傑，名與謫仙高。掃地收千軌，爭標看兩艘。詩人例窮苦，天意遣奔逃。塵暗人亡鹿，溟翻帝斬鰲。艱危思李牧，述作謝王褒。失意各千里，哀鳴聞九皋。騎鯨遁滄海，捋虎得綈袍。巨筆屠龍手，微官似馬曹。迂疏無事業，醉飽死遊遨。簡牘儀型在，兒童篆刻勞。今誰主文字，公合抱旌旄。開卷遥相憶，知音兩不遭。般斤思郢質，鯤化陋鯈濠。恨我無佳句，時蒙致白醪。殷勤理黄菊，未遣沒蓬蒿。
我公古仙伯，超然羨門姿。偶懷濟物志，遂爲世所縻。黄龍遊帝郊，簫韶鳳來儀。終然反溟極，豈復安籠池。出入四十年，憂患未嘗辭。一言有歸意，闔府諫莫移。吾君信英睿，搜士及茅茨。無人長者側，何以安子思。歸來掃一室，虛白以自怡。游於物之初，世俗安得知。我亦世味薄，因循鬢生絲。出處良細事，從公當有時。
微官共有田園興，老罷方尋隠退廬。栽種成陰十年事，倉黄求買百金無。先生卜築臨清濟，喬木如今似畫圖。鄰里亦知偏愛竹，春來相與護龍雛。
挺然直節庇峨岷，謀道從來不計身。屬纊家無十金産，過車巷哭六州民。塵埃輦寺三年別，樽俎岐陽一夢新。他日思賢見遺像，不論宿草更沾巾。
柏舟高節冠鄉鄰，絳帳清風聳搢紳。豈似凡人但慈母，能令孝子作忠臣。當年織屨隨方進，晚節稱觴見伯仁。回首悲凉便陳迹，凱風吹盡棘成薪。
風雨蕭蕭夜晦迷，不須鳴叫强知時。多才久被天公怪，闕食惟應爨婦知。杜叟挽衣那及脛，顔公食粥敢言炊。詩人情味真嘗遍，試問於今底處虧。
如我自觀猶可厭，非君誰復肯相尋。圖書跌宕悲年老，燈火青熒語夜深。早歲便懷齊物志，微官敢有濟時心。南行千里成何事，一聽秋濤萬鼓音。
謂公方壯鬚似雪，謂公已老光浮頰。朅來湖上飲美酒，醉後劇談猶激烈。湖邊草木新著霜，芙蓉晚菊爭煌煌。插花起舞爲公壽，公言百歲如風狂。赤松共遊也不惡，誰能忍饑啖仙藥。已將壽夭付天公，彼徒辛苦吾差樂。城上烏棲暮靄生，銀缸畫燭照湖明。不辭歌詩勸公飲，坐無桓伊能撫箏。
何人遺公石屏風，上有水墨希微蹤。不畫長林與巨植，獨畫峨嵋山西雪嶺上萬歲不老之孤松。崖崩澗絕可望不可到，孤烟落日相溟濛。含風偃蹇得真態，刻畫始信天有工。我恐畢宏韋偃死葬虢山下，骨可朽爛心難窮。神機巧思無所發，化爲烟霏淪石中。古來畫師非俗士，摹寫物像略與詩人同。願公作詩慰不遇，無使二子含憤泣幽宮。
征帆掛西風，別淚滴清潁。留連知無益，惜此須臾景。我生三度別，此別尤酸冷。念子似先君，木訥剛且靜。寡辭真吉人，介石乃機警。至今天下士，去莫如子猛。嗟我久病狂，意行無坎井。有如醉且墜，幸未傷輒醒。從今得閑暇，默坐消日永。作詩解子憂，持用日三省。
近別不改容，遠別涕霑胸。咫尺不相見，實與千里同。人生無離別，誰知恩愛重。始我來宛丘，牽衣舞兒童。便知有此恨，留我過秋風。秋風亦已過，別恨終無窮。問我何年歸，我言歲在東。離合既循環，憂喜迭相攻。語此長太息，我生如飛蓬。多憂髮早白，不見六一翁。
長淮久無風，放意弄清快。今朝雪浪滿，始覺平野隘。兩山控吾前，吞吐久不嘬。孤舟繫桑本，終夜舞澎湃。舟人更傳呼，弱纜恃菅蒯。平生傲憂患，久矣恬百怪。鬼神欺吾窮，戲我聊一噫。瓶中尚有酒，信命誰能戒。
我行日夜向江海，楓葉蘆花秋興長。長淮忽迷天遠近，青山久與船低昂。壽州已見白石塔，短棹未轉黄茅岡。波平風軟望不到，故人久立烟蒼茫。
山鴉噪處古靈湫，亂沫浮涎繞客舟。未暇燃犀照奇鬼，欲將燒燕出潛虬。使君惜別催歌管，村巷驚呼聚玃猴。此地他年頌遺愛，觀魚并記老莊周。
跨歷商周看盛衰，欲將齒髮鬬蛇龜。空餐雲母連山盡，不見蟠桃著子時。
常怪劉伶死便埋，豈伊忘死未忘骸。烏鳶奪得與螻蟻，誰信先生無此懷。
欲將同異較錙銖，肝膽猶能楚越如。若信萬殊歸一理，子今知我我知魚。
帳下佳人拭淚痕，門前壯士氣如雲。倉黄不負君王意，只有虞姬與鄭君。
頹垣破礎沒柴荆，故老猶言短李亭。敢請使君重起廢，落霞孤鶩換新銘。
人言洞府是鰲宮，升降隨波與海通。共坐船中那得見，乾坤浮水水浮空。
我昔南行舟繫汴，逆風三日沙吹面。舟人共勸禱靈塔，香火未收旂脚轉。回頭頃刻失長橋，却到龜山未朝飯。至人無心何厚薄，我自懷私欣所便。耕田欲雨刈欲晴，去得順風來者怨。若使人人禱輒遂，造物應須日千變。今我身世兩悠悠，去無所逐來無戀。得行固願留不惡，每到有求神亦倦。退之舊云三百尺，澄觀所營今已換。不嫌俗士污丹梯，一看雲山繞淮甸。
我生飄蕩去何求，再過龜山歲五周。身行萬里半天下，僧卧一庵初白頭。地隔中原勞北望，潮連滄海欲東游。元嘉舊事無人記，故壘摧頹今在不。
風浪忽如此，吾行欲安歸。掛帆却西邁，此計未爲非。洪澤三十里，安流去如飛。居民見我還，勞問亦依依。携酒就船賣，此意厚莫違。醒來夜已半，岸木聲向微。明日淮陰市，白魚能許肥。我行無南北，適意乃所祈。何勞舞澎湃，終夜摇窗扉。妻孥莫憂色，更典篋中衣。
風高月暗雲水黄，淮陰夜發朝山陽。山陽曉霧如細雨，炯炯初日寒無光。雲收霧卷已亭午，有風北來寒欲僵。忽驚飛雹穿戶牖，迅駛不復容遮防。市人顛沛百賈亂，疾雷一聲如頹牆。使君來呼晚置酒，坐定已復日照廊。怳疑所見皆夢寐，百種變怪旋消亡。共言蛟龍厭舊穴，魚鱉隨徙空陂塘。愚儒無知守章句，論說黑白推何祥。惟有主人言可用，天寒欲雪飲此觴。
去年送劉郎，醉語已驚衆。如今各飄泊，筆硯誰能弄。我命不在天，羿彀未必中。作詩聊遣意，老大慵譏諷。夫子少年時，雄辯輕子貢。爾來再傷弓，戢翼念前痛。廣陵三日飲，相對怳如夢。況逢賢主人，白酒潑春甕。竹西已揮手，灣口猶屢送。羨子去安閑，吾邦正喧鬨。
三年客京輦，憔悴難具論。揮汗紅塵中，但隨馬蹄翻。人情貴往返，不報生禍根。坐令平生友，終歲不及門。南來實清曠，但恨無與言。不謂廣陵城，得逢劉與孫。異趣不兩立，譬如王孫猿。吾儕久相聚，恐見疑排拫。我褊類中散，子通真巨源。絕交固未敢，且復東南奔。
江陵昔相遇，幕府稱上賓。再見明光宮，峨冠挹搢紳。如今三見子，坎坷爲逐臣。朝遊雲霄間，欲分丞相茵。暮落江湖上，遂與屈子鄰。了不見慍喜，子豈真可人。邂逅成一歡，醉語出天真。士方在田里，自比渭與莘。出試乃大謬，芻狗難重陳。歲晚多霜露，歸耕當及辰。
我家江水初發源，宦游直送江入海。聞道潮頭一丈高，天寒尚有沙痕在。中泠南畔石盤陀，古來出沒隨濤波。試登絕頂望鄉國，江南江北青山多。羈愁畏晚尋歸楫，山僧苦留看落日。微風萬頃靴文細，斷霞半空魚尾赤。是時江月初生魄，二更月落天深黑。江心似有炬火明，飛焰照山棲烏驚。悵然歸卧心莫識，非鬼非人竟何物。江山如此不歸山，江神見怪驚我頑。我謝江神豈得已，有田不歸如江水。
金山樓觀何耽耽，撞鐘擊鼓聞淮南。焦山何有有修竹，采薪汲水僧兩三。雲霾浪打人跡絕，時有沙戶祈春蠶。我來金山更留宿，而此不到心懷慚。同遊興盡决獨往，賦命窮薄輕江潭。清晨無風浪自湧，中流歌嘯倚半酣。老僧下山驚客至，迎笑喜作巴人談。自言久客忘鄉井，只有彌勒爲同龕。困眠得就紙帳暖，飽食未厭山蔬甘。山林饑餓古亦有，無田不退寧非貪。展禽雖未三見黜，叔夜自知七不堪。行當投劾謝簪組，爲我佳處留茅庵。
江山豈不好，獨遊情易闌。但有相携人，何必素所歡。我欲訪甘露，當途無閑官。二子舊不識，欣然肯聯鞍。古郡山爲城，層梯轉朱欄。樓臺斷崖上，地窄天水寬。一覽吞數州，山長江漫漫。却望大明寺，惟見煙中竿。狠石卧庭下，穹窿如伏羱。緬懷卧龍公，挾策事琱鑽。一談收猘子，再說走老瞞。名高有餘想，事往無留觀。蕭公古鐵鑊，相對空團團。陂陀受百斛，積雨生微瀾。泗水逸周鼎，渭城辭漢盤。山川失故態，怪此能獨完。僧繇六化人，霓衣掛冰紈。隠見十二疊，觀者疑夸謾。破板陸生畫，青猊戲盤跚。上有二天人，揮手如翔鸞。筆墨雖欲盡，典型垂不刊。赫赫贊皇公，英姿凜以寒。古柏手親種，挺然誰敢干。枝撐雲峰裂，根入石窟蟠。薙草得斷碑，斬崖出金棺。瘞藏豈不牢，見伏理可歎。四雄皆龍虎，遺迹儼未刓。方其盛壯時，爭奪肯少安。廢興屬造物，遷逝誰控摶。況彼妄庸子，而欲事所難。古今共一軌，後世徒辛酸。聊興廣武歎，不待雍門彈。
眼看時事力難勝，貪戀君恩退未能。遲鈍終須投劾去，使君何日換聾丞。
細聲蚯蚓發銀瓶，擁褐橫眠天未明。衰鬢鑷殘敧雪領，壯心降盡倒風旌。自稱丹竈錙銖火，倦聽山城長短更。聞道床頭惟竹几，夫人應不解卿卿。
亂文龜殻細相連，慣卧青綾恐未便。潔似僧巾白㲲布，暖於蠻帳紫茸氈。錦衾速卷持還客，破屋那愁仰見天。但恐嬌兒還惡睡，夜深踏裂不成眠。
天欲雪，雲滿湖，樓臺明滅山有無。水清石出魚可數，林深無人鳥相呼。臘日不歸對妻孥，名尋道人實自娛。道人之居在何許，寶雲山前路盤紆。孤山孤絕誰肯廬，道人有道山不孤。紙窗竹屋深自暖，擁褐坐睡依團蒲。天寒路遠愁僕夫，整駕催歸及未晡。出山迴望雲木合，但見野鶻盤浮圖。茲遊淡薄歡有餘，到家恍如夢蘧蘧。作詩火急追亡逋，清景一失後難摹。
獸在藪，魚在湖，一入池檻歸期無。誤隨弓旌落塵土，坐使鞭箠環呻呼。追胥連保罪及孥，百日愁歎一日娛。白雲舊有終老約，朱綬豈合山人紆。人生何者非蘧廬，故山鶴怨秋猿孤。何時自駕鹿車去，掃除白髮煩菖蒲。麻鞋短後隨獵夫，射弋狐兔供朝晡。陶潛自作五柳傳，潘閬畫入三峰圖。吾年凜凜今幾餘，知非不去慚衛蘧。歲荒無術歸亡逋，鵠則易畫虎難摹。
東望海，西望湖，山平水遠細欲無。野人疏狂逐漁釣，刺史寬大容歌呼。君恩飽暖及爾孥，才者不閑拙者娛。穿巌度嶺脚力健，未厭山水相縈紆。三百六十古精廬，出遊無伴籃輿孤。作詩雖未造藩閾，破悶豈不賢摴蒱。君才敏贍兼百夫，朝作千篇日未晡。朅來湖上得佳句，從此不看營丘圖。知君篋櫝富有餘，莫惜錦繡償菅蘧。窮多鬬險誰先逋，賭取名畫不用摹。
君不見，錢塘湖，錢王壯觀今已無。屋堆黄金斗量珠，運盡不勞折簡呼。四方宦游散其孥，宮闕留與閑人娛。盛衰哀樂兩須臾，何用多憂心鬰紆。溪山處處皆可廬，最愛靈隠飛來孤。喬松百尺蒼髯鬚，擾擾下笑柳與蒲。高堂會食羅千夫，撞鐘擊鼓喧朝晡。凝香方丈眠氍毹，絕勝絮被縫海圖。清風徐來驚睡餘，遂超羲皇傲几蘧。歸時棲鴉正畢逋，孤煙落日不可摹。
宛丘先生長如丘，宛丘學舍小如舟。常時低頭誦經史，忽然欠伸屋打頭。斜風吹帷雨注面，先生不愧旁人羞。任從飽死笑方朔，肯爲雨立求秦優。眼前勃蹊何足道，處置六鑿須天游。讀書萬卷不讀律，致君堯舜知無術。勸農冠蓋鬧如雲，送老虀鹽甘似蜜。門前萬事不挂眼，頭雖長低氣不屈。餘杭別駕無功勞，畫堂五丈容旂旄。重樓跨空雨聲遠，屋多人少風騷騷。平生所慚今不恥，坐對疲氓更鞭箠。道逢陽虎呼與言，心知其非口諾唯。居高志下真何益，氣節消縮今無幾。文章小技安足程，先生別駕舊齊名。如今衰老俱無用，付與時人分重輕。
青山偃蹇如高人，常時不肯入官府。高人自與山有素，不待招邀滿庭戶。卧龍蟠屈半東州，萬室鱗鱗枕其股。背之不見與無同，狐裘反衣無乃魯。張君眼力覷天奧，能遣荆棘化堂宇。持頤宴坐不出門，收攬奇秀得十五。才多事少厭閑寂，卧看雲煙變風雨。筍如玉筯椹如簪，强飲且爲山作主。不憂兒輩知此樂，但恐造物怪多取。春濃睡足午窗明，想見新茶如潑乳。
京口年來耆舊衰，高人淪喪路人悲。空聞韋叟一經在，不見恬侯萬石時。貧病只知爲善樂，逍遥却恨棄官遲。七年一別真如夢，猶記蕭然瘦鶴姿。
霏霏雨露作清妍，爍爍明燈照欲然。明日春陰花未老，故應未忍著酥煎。
人老簪花不自羞，花應羞上老人頭。醉歸扶路人應笑，十里珠簾半上鉤。
過眼榮枯電與風，久長那得似花紅。上人宴坐觀空閣，觀色觀空色即空。
敢向清時怨不容，直嗟吾道與君東。坐談足使淮南懼，歸去方知冀北空。獨鶴不須驚夜旦，羣烏未可辨雌雄。廬山自古不到處，得與幽人子細窮。
仲尼憂世接輿狂，臧穀雖殊竟兩亡。吳客漫陳豪士賦，桓侯初笑越人方。名高不朽終安用，日飲無何計亦良。獨掩陳編弔興廢，窗前山雨夜浪浪。
仁義大捷徑，詩書一旅亭。相夸綬若若，猶誦麥青青。腐鼠何勞嚇，高鴻本自冥。顛狂不用喚，酒盡漸須醒。
羨君超然鸞鶴姿，江湖欲下還飛去。空使吳兒怨不留，青山漫漫七閩路。門前江水去掀天，寺後清池碧玉環。君如大江日千里，我如此水千山底。
太昊祠東鐵墓西，一樽曾與子同携。回瞻郡閣遥飛檻，北望檣竿半隠堤。飯豆羹藜思兩鵠，飲河噀水頼長霓。如今勝事無人共，花下壺盧鳥勸提。
長明燈下石欄干，長共松杉守歲寒。葉厚有稜犀甲健，花深少態鶴頭丹。久陪方丈曼陀雨，羞對先生苜蓿盤。雪裏盛開知有意，明年開後更誰看。
蠶欲老，麥半黄，前山後山雨浪浪。農夫輟耒女廢筐，白衣仙人在高堂。
夏潦漲湖深更幽，西風落木芙蓉秋。飛雪闇天雲拂地，新蒲出水柳映洲。湖上四時看不足，惟有人生飄若浮。解顔一笑豈易得，主人有酒君應留。君不見錢塘游宦客，朝推囚，暮决獄，不因人喚何時休。
城市不識江湖幽，如與蟪蛄語春秋。試令江湖處城市，却似麋鹿游汀洲。高人無心無不可，得坎且止乘流浮。公卿故舊留不得，遇所得意終年留。君不見拋官彭澤令，琴無絃，巾有酒，醉欲眠時遣客休。
田間决水鳴幽幽，插秧未遍麥已秋。相携燒筍苦竹寺，却下踏藕荷花洲。船頭斫鮮細縷縷，船尾炊玉香浮浮。臨風飽食得甘寢，肯使細故胸中留。君不見壯士憔悴時，饑謀食，渴謀飲，功名有時無罷休。
黑雲翻墨未遮山，白雨跳珠亂入船。卷地風來忽吹散，望湖樓下水如天。
放生魚鱉逐人來，無主荷花到處開。水枕能令山俯仰，風船解與月徘徊。
烏菱白芡不論錢，亂繫青菰裹綠盤。忽憶嘗新會靈觀，滯留江海得加餐。
獻花游女木蘭橈，細雨斜風溼翠翹。無限芳洲生杜若，吳兒不識楚辭招。
未成小隠聊中隠，可得長閑勝暫閑。我本無家更安往，故鄉無此好湖山。
凉飆呼不來，流汗方被體。稀星乍明滅，暗水光瀰瀰。香風過蓮芡，驚枕裂魴鯉。欠伸宿酒餘，起坐濯清泚。火雲勢方壯，未受月露洗。身微欲安適，坐待東方啟。
徙倚秋原上，淒涼晚照中。水流天不盡，人遠思何窮。問諜知秦過，看山識禹功。稻凉初吠蛤，柳老半書蟲。荷背風翻白，蓮腮雨退紅。追游慰遲暮，覓句效兒童。北望苕溪轉，遥憐震澤通。烹魚得尺素，好在紫髯翁。
落日岸葛巾，晚風吹羽扇。松間野步穩，竹外飛橋轉。神功鑿橫嶺，巌石得巨片。直渡千人溝，下有微流泫。岡巒蔚回合，金碧爛明絢。緬懷異姓王，負擔此鄉縣。長逢胯下辱，屢乞桑間飯。誰謂山石頑，識此希世彥。凜然英氣逼，屹起猶聳戰。他年萬騎歸，父老恣歡宴。錦繡被原野，金珠散貧賤。竇融既入朝，吳芮空記面。榮華坐銷歇，閱世如郵傳。惟有長明燈，依然照深殿。
衆峰來自天目山，勢若駿馬奔平川。中途勒破千里足，金鞭玉𩍐相迴旋。人言山住水亦住，下有萬古蛟龍淵。道人天眼識王氣，結茅宴坐荒山巔。精誠貫山石爲裂，天女下試顔如蓮。寒窗暖足來朴渥，夜鉢呪水降蜿蜒。雪眉老人朝叩門，願爲弟子長參禪。爾來廢興三百載，奔走吳會輸金錢。飛樓湧殿壓山破，朝鐘暮鼓驚龍眠。晴空仰見浮海蜃，落日下數投林鳶。有生共處覆載內，擾擾膏火同烹煎。近來愈覺世路隘，每到寬處差安便。嗟余老矣百事廢，却尋舊學心茫然。問龍乞水歸洗眼，欲看細字銷殘年。
多君貴公子，愛山如愛色。心隨葉舟去，夢繞千山碧。新詩到中路，令我喜折屐。古來軒冕徒，操舍兩悲慄。數朝辭簪笏，兩脚得暫赤。歸來不入府，却走湖上宅。寵辱吾久忘，寧畏官長詰。飄然便歸去，誰在子思側。君能從我遊，出郭及未黑。
新月如佳人，出海初弄色。娟娟到湖上，瀲瀲摇空碧。夜凉人未寢，山靜聞響屐。騷人故多感，悲秋更憀慄。君胡不相就，朱墨紛黝赤。我行得所嗜，十日忘家宅。但恨無友生，詩病莫訶詰。君來試吟詠，定作鶴頭側。改罷心愈疑，滿紙蛟蛇黑。
新月生魄迹未安，纔破五六漸盤桓。今夜吐艷如半璧，游人得向三更看。
三更向闌月漸垂，欲落未落景特奇。明朝人事誰料得，看到蒼龍西沒時。
蒼龍已沒牛斗橫，東方芒角昇長庚。漁人收筒及未曉，船過惟有菰蒲聲。
湖光非鬼亦非仙，風恬浪靜光滿川。須臾兩兩入寺去，就視不見空茫然。
茲山定空中，乳水滿其腹。遇隙則發見，臭味實一族。淺深各有值，方圓隨所蓄。或爲雲洶湧，或作線斷續。或鳴空洞中，雜佩間琴筑。或流蒼石縫，宛轉龍鸞蹙。瓶罌走千里，真僞半相瀆。貴人高宴罷，醉眼亂紅綠。赤泥開方印，紫餠截圓玉。傾甌共歎賞，竊語笑僮僕。豈如泉上僧，盥灑自挹掬。故人憐我病，蒻籠寄新馥。欠伸北窗下，晝睡美方熟。精品厭凡泉，願子致一斛。
閑裏有深趣，常憂兒輩知。已成歸蜀計，誰借買山貲。世事久已謝，故人猶見思。平生不飲酒，對子敢論詩。
湖上棠陰手自栽，問公更得幾回來。水仙亦恐公歸去，故遣雙蓮一夜開。
詔書行捧縷金箋，樂府應歌相府蓮。莫忘今年花發處，西湖西畔北山前。
一時冠蓋盡嚴終，舊德年來豈易逢。聞道堂中延蓋叟，定應床下拜梁松。蠹魚自曬閑箱篋，科斗長收古鼎鐘。我欲棄官重問道，寸筳何以得舂容。
朱門有遺啄，千里來燕雀。公家冷如冰，百呼無一諾。平生親友半遷逝，公雖不怪旁人愕。世事如今臘酒醲，交情自古春雲薄。二公凜凜和非同，疇昔心親豈貌從。白鬚相映松間鶴，清句更酬雪裏鴻。何日揚雄一廛足，却追范蠡五湖中。
我本山中人，寒苦盜寸廩。文辭雖少作，勉强非天稟。既得旋廢忘，懶惰今十稔。麻衣如再著，墨水真可飲。每聞科詔下，白汗如流瀋。此邦東南會，多士敢題品。芻蕘盡蘭蓀，香不數葵荏。貧家見珠貝，眩晃自難審。緬懷嘉祐初，文格變已甚。千金碎全璧，百衲收寸錦。調和椒桂釅，咀嚼沙礫磣。廣眉成半額，學步歸踔踸。維時老宗伯，氣壓羣兒凜。蛟龍不世出，魚鮪初驚淰。至音久乃信，知味猶食椹。至今天下士，微管幾左衽。謂當千載後，石室祠高眹。爾來又一變，此學初誰諗。權衡破舊法，芻豢笑凡飪。高言追衛樂，篆刻鄙曹沈。先生周孔出，弟子淵騫寢。却顧老鈍軀，頑樸謝鎸鋟。諸君況才傑，容我懶且噤。聊欲廢書眠，秋濤舂午枕。
海上濤頭一線來，樓前指顧雪成堆。從今潮上君須上，更看銀山二十回。
橫風吹雨入樓斜，壯觀應須好句誇。雨過潮平江海碧，電光時掣紫金蛇。
青山斷處塔層層，隔岸人家喚欲譍。江上秋風晚來急，爲傳鐘鼓到西興。
樓下誰家燒夜香，玉笙哀怨弄初凉。臨風有客吟秋扇，拜月無人見晚粧。
沙河燈火照山紅，歌鼓喧呼笑語中。爲問少年心在否，角巾敧側鬢如蓬。
蟹眼已過魚眼生，颼颼欲作松風鳴。蒙茸出磨細珠落，眩轉遶甌飛雪輕。銀瓶瀉湯誇第二，未識古人煎水意。君不見昔時李生好客手自煎，貴從活火發新泉。又不見今時潞公煎茶學西蜀，定州花瓷琢紅玉。我今貧病常苦饑，分無玉碗捧蛾眉。且學公家作茗飲，磚爐石銚行相隨。不用撐腸拄腹文字五千卷，但願一甌常及睡足日高時。
蘭亭繭紙入昭陵，世間遺迹猶龍騰。顔公變法出新意，細筋入骨如秋鷹。徐家父子亦秀絕，字外出力中藏稜。嶧山傳刻典刑在，千載筆法留陽冰。杜陵評書貴瘦硬，此論未公吾不憑。短長肥瘦各有態，玉環飛燕誰敢憎。吳興太守真好古，購買斷缺揮縑繒。龜趺入座螭隠壁，空齋晝靜聞登登。奇蹤散出走吳越，勝事傳說誇友朋。書來乞詩要自寫，爲把栗尾書溪藤。後來視今猶視昔，過眼百世如風燈。他年劉郎憶賀監，還道同時須服膺。
黄鶴樓前月滿川，抱關老卒饑不眠。夜聞三人笑語言，羽衣著屐響空山。非鬼非人意其仙，石扉三叩聲清圓。洞中鏗鈜落門關，縹緲入石如飛烟。鷄鳴月落風馭還，迎拜稽首願執鞭。汝非其人骨腥羶，黄金乞得重莫肩。持歸包裹敝席氈，夜穿茅屋光射天。里閭來觀已變遷，似石非石鉛非鉛。或取而有衆憤喧，訟歸有司今幾年。無功暴得喜欲顛，神人戲汝真可憐。願君爲考然不然，此語可信馮公傳。
宛丘先生自不飽，更笑老崔窮百巧。一更相過三更歸，古柏陰中看參昴。去年舉君苜蓿盤，夜傾閩酒赤如丹。今年還看去年月，露冷遥知范叔寒。典衣自種一頃豆，那知積雨生科斗。歸來四壁草蟲鳴，不如王江常飲酒。
八月十五夜，月色隨處好。不擇茅簷與市樓，況我官居似蓬島。鳳咮堂前野橘香，劍潭橋畔秋荷老。八月十八潮，壯觀天下無。鯤鵬水擊三千里，組練長驅十萬夫。紅旗青蓋互明滅，黑沙白浪相吞屠。人生會合古難必，此景此行那兩得。願君聞此添蠟燭，門外白袍如立鵠。
樓上烟雲怪不來，樓前飛紙落成堆。非關文字須重看，却被江山未放回。
眼昏燭暗細行斜，考閱精强外已誇。明日失杯君莫怪，早知安足不成蛇。
亂山遮曉擁千層，睡美初凉撼不譍。昨夜酒行君屢歎，定知歸夢到吳興。
天台桂子爲誰香，倦聽空階點夜凉。頼有明朝看潮在，萬人空巷鬥新粧。
秋花不見眼花紅，身在孤舟兀兀中。細雨作寒知有意，未教金菊出蒿蓬。
而今父老千行淚，一似當時去越時。不用鎸碑頌遺愛，丈人清德畏人知。
但聞烟外鐘，不見烟中寺。幽人行未已，草露濕芒屨。惟應山頭月，夜夜照來去。
苦熱念西風，常恐來無時。及茲遂凄凜，又作徂年悲。蟋蟀鳴我床，黄葉投我帷。窗前有棲鵩，夜嘯如狐狸。露冷梧葉脫，孤眠無安枝。熠燿亦有偶，高屋飛相追。定知無幾見，迫此清霜期。物化逝不留，我興爲嗟咨。便當勤秉燭，爲樂戒暮遲。
海風東南來，吹盡三日雨。空階有餘滴，似與幽人語。念我平生歡，寂寞守環堵。壺漿慰作勞，裹飯救寒苦。今年秋應熟，過從飽雞黍。嗟我獨何求，萬里涉江浦。居貧豈無食，自不安畎畝。念此坐達晨，殘燈翳復吐。
我本麋鹿性，諒非伏轅姿。君如汗血馬，作駒已權奇。齊驅大道中，並带鑾鑣馳。聞聲自决驟，那復受縶維。謂君朝發燕，秣楚日未敧。云何中道止，連蹇馿騾隨。金鞍冒翠錦，玉勒垂青絲。旁觀信美矣，自揣良厭之。均爲人所勞，何必陋鹽輜。君看立仗馬，不敢鳴且窺。調習困鞭箠，僅存骨與皮。人生各有志，此論我久持。他人聞定笑，聊與吾子期。空齋卧積雨，病骨煩撐支。秋草上垣牆，霜葉鳴階墀。門前自無客，敢作揚雄麾。候吏報君來，弭節江之湄。一對高人談，稍忘俗吏卑。今朝枉詩句，粲如鳳來儀。上山絕梯磴，墮海迷津涯。憐我枯槁質，借潤生華滋。肯效世俗人，洗刮求瘢痍。賢明日登用，清廟歌緝熙。胡不學長卿，預作封禪詞。
嗟君七歲知念母，憐君壯大心愈苦。羨君臨老得相逢，喜極無言淚如雨。不羨白衣作三公，不愛白日昇青天。愛君五十著綵服，兒啼却得償當年。烹龍爲炙玉爲酒，鶴髮初生千萬壽。金花詔書錦作囊，白藤肩輿簾蹙繡。感君離合我酸辛，此事今無古或聞。長陵朅來見大姊，仲孺豈意逢將軍。開皇苦桃空記面，建中天子終不見。西河郡守誰復譏，潁谷封人羞自薦。
居官不任事，蕭散羨長卿。胡不歸去來，滯留愧淵明。鹽事星火急，誰能卹農耕。薨薨曉鼓動，萬指羅溝坑。天雨助官政，泫然淋衣纓。人如鴨與豬，投泥相濺驚。下馬荒堤上，四顧但湖泓。線路不容足，又與牛羊爭。歸田雖賤辱，豈失泥中行。寄語故山友，慎毋厭藜羹。
草沒河堤雨暗村，寺藏修竹不知門。拾薪煮藥憐僧病，掃地焚香浄客魂。農事未休侵小雪，佛燈初上報黄昏。年來漸識幽居味，思與高人對榻論。
長嫌鐘鼓聒湖山，此境蕭條却自然。乞食遶村真爲飽，無言對客本非禪。披榛覓路衝泥入，洗足關門聽雨眠。遥想後身窮賈島，夜寒應聳作詩肩。
新月照水水欲冰，夜霜穿屋衣生稜。野廬半與牛羊共，曉鼓却隨鴉鵲興。夜來履破裘穿縫，紅頰曲眉應入夢。千夫在野口如林，豈不懷歸畏嘲弄。我州賢將知人勞，已釀白酒買豚羔。耐寒努力歸不遠，兩脚凍硬須公軟。
古邑居民半海濤，師來構築便能高。千金用盡身無事，坐看香烟繞白毫。
已將世界等微塵，空裏浮花夢裏身。豈爲龍顔更分別，只應天眼識天人。
當年雙檜是雙童，相對無言老更恭。庭雪到腰埋不死，如今化作兩蒼龍。
斷尾雄雞本畏烹，年來聽法伴修行。還須却置蓮花漏，老怯風霜恐不鳴。
欲放清溪自在流，忍教冰雪落沙洲。出山定被江潮涴，能爲山僧更少留。
井底微陽回未回，蕭蕭寒雨濕枯荄。何人更似蘇夫子，不是花時肯獨來。
東君意淺著寒梅，千朵深紅未暇裁。安得道人殷七七，不論時節遣花開。
惆悵沙河十里春，一番花老一番新。小樓依舊斜陽裏，不見樓中垂手人。
麥光鋪几浄無瑕，入夜青燈照眼花。從此剡藤真可弔，半紆春蚓綰秋蛇。
餘杭自是山水窟，仄聞吳興更清絕。湖中橘林新著霜，溪上苕花正浮雪。顧渚茶芽白於齒，梅溪木瓜紅勝頰。吳兒膾縷薄欲飛，未去先說饞涎垂。亦知謝公到郡久，應怪杜牧尋春遲。鬢絲只可對禪榻，湖亭不用張水嬉。
龍飛甲子盡豪英，嘗喜吾猶及老成。人競春蘭笑秋菊，天教明月伴長庚。傳家各自聞詩禮，與子相逢亦弟兄。洗眼上林看躍馬，賀詩先到古宣城。
君不見夷甫開三窟，不如長康號癡絕。癡人自得終天年，智士死智罪莫雪。困窮誰要卿料理，舉頭看山笏拄頰。野鳬翅重自不飛，黄鶴何事兩翼垂。泥中相從豈得久，今我不往行恐遲。江夏無雙應未去，恨無文字相娛嬉。
天寒水落魚在泥，短鈎畫水如耕犁。渚蒲披折藻荇亂，此意豈復遺鰍鯢。偶然信手皆虛擊，本不辭勞幾萬一。一魚中刃百魚驚，蝦蟹奔忙誤跳擲。漁人養魚如養雛，插竿冠笠驚鵜鶘。豈知白梃鬧如雨，攪水覓魚嗟已疏。
霜林老鴉閑無用，畦東拾麥畦西種。畦西種得青猗猗，畦東已作牛尾稀。明年麥熟芒攢槊，農夫未食鴉先啄。徐行俯仰若自矜，鼓翅跳踉上牛角。憶昔舜耕歷山鳥爲耘，如今老鴉種麥更辛勤。農夫羅拜鴉飛起，勸農使者來行水。
投紱歸來萬事輕，消磨未盡只風情。舊因蒓菜求長假，新爲楊枝作短行。不禱自安緣壽骨，深藏難沒是詩名。淺斟杯酒紅生頰，細琢歌詞穩稱聲。蝸殻卜居心自放，蠅頭寫字眼能明。盛衰閱過君應笑，寵辱年來我亦平。跪履數從圯下老，逸書閑問濟南生。東風屈指無多日，只恐先春鶗鴂鳴。
傾蓋相歡一笑中，從來未省馬牛風。卜鄰尚可容三徑，投社終當作兩翁。古意已將蘭緝佩，招詞閑詠桂生叢。此身自斷天休問，白髮年來漸不公。
朝見新荑出舊槎，騷人孤憤苦思家。五噫處士大窮約，三賦先生多誕誇。帳外鶴鳴匳有鏡，筒中錢盡案無鮭。玉川何日朝金闕，白晝關門守夜叉。
生涯到處似檣烏，科第無心摘頷鬚。黄帽刺船忘歲月，白衣擔酒慰鰥孤。狙公欺病來分栗，水伯知饞爲出鱸。莫向洞庭歌此曲，烟波渺渺正愁予。
今年粳稻熟苦遲，庶見霜風來幾時。霜風來時雨如瀉，杷頭出菌鐮生衣。眼枯淚盡雨不盡，忍見黄穗卧青泥。茅苫一月隴上宿，天晴穫稻隨車歸。汗流肩頳載入市，價賤乞與如糠粞。賣牛納稅拆屋炊，慮淺不及明年饑。官今要錢不要米，西北萬里招羌兒。龔黄滿朝人更苦，不如却作河伯婦。
道場山頂何山麓，上徹雲峰下幽谷。我從山水窟中來，尚愛此山看不足。陂湖行盡白漫漫，青山忽作龍蛇盤。山高無風松自響，誤認石齒號驚湍。山僧不放山泉出，屋底清池照瑶席。階前合抱香入雲，月裏仙人親手植。出山回望翠雲鬟，碧瓦朱欄縹緲間。白水田頭問行路，小溪深處是何山。高人讀書夜達旦，至今山鶴鳴夜半。我今廢學不歸山，山中對酒空三歎。
春風欲動北風微，歸雁亭邊送雁歸。蜀客南遊家最遠，吳山寒盡雪先晞。扁舟去後花絮亂，五馬來時賓從非。惟有道人應不忘，抱琴無語立斜暉。
嗟予與子久離羣，耳冷心灰百不聞。若對青山談世事，當須舉白便浮君。
天目山前綠浸裾，碧瀾堂上看銜艫。作隄捍水非吾事，閑送苕溪入太湖。
夜來雨洗碧巑岏，浪湧雲屯遶郭寒。聞有弁山何處是，爲君四面意求看。
夜橋燈火照溪明，欲放扁舟取次行。暫借官奴遣吹笛，明朝新月到三更。
三年京國厭藜蒿，長羨淮魚壓楚糟。今日駱駝橋下泊，恣看修網出銀刀。
烏程霜稻襲人香，釀作春風霅水光。時復中之徐邈聖，無多酌我次公狂。
去年臘日訪孤山，曾借僧窗半日閑。不爲思歸對妻子，道人有約徑須還。
鴛鴦湖邊月如水，孤舟夜榜鴛鴦起。平明繫纜石橋亭，慚愧冒寒髯御史。結交最晚情獨厚，論心無數今有幾。寂寞抱關歎蕭生，耆老執戟哀揚子。怪君顔采却秀發，無乃遷謫反便美。天公欲困無奈何，世人共抑真疏矣。毘陵高山錫爲骨，陸子遺味泉冰齒。賢哉仲氏早拂衣，占斷此山長洗耳。山頭望湖光潑眼，山下濯足波生指。倘容逸少問金堂，記與嵇康留石髓。
萬里家山一夢中，吳音漸已變兒童。每逢蜀叟談終日，便覺峨眉翠掃空。師已忘言真有道，我除搜句百無功。明年採藥天台去，更欲題詩滿浙東。
吳王池館遍重城，閑草幽花不記名。青蓋一歸無覓處，只留雙檜待昇平。
凜然相對敢相欺，直幹凌空未要奇。根到九泉無曲處，世間惟有蟄龍知。
得句牛女夕，轉頭參尾中。青春先入睡，白髮不遺窮。酒社我爲敵，詩壇子有功。縮頭先夏鱉，實腹鄙秋蟲。莫唱裙垂綠，無人臉斷紅。舊交懷賀老，新進謝終童。袍鶻雙雙瑞，腰犀一一通。小蠻知在否，試問囁嚅翁。
衆人事紛擾，志士獨悄悄。何意琵琶弦，常遭腰鼓鬧。三杯忘萬慮，醒後還皎皎。有如轆轤索，已脫重縈繞。家人自約飭，始慕陳婦孝。可憐原巨先，放蕩今誰弔。平生嗜羊炙，識味肯輕飽。烹蛇啖蛙蛤，頗訝能稍稍。憂來自不寐，起視天漢渺。闌干玉繩低，耿耿太白曉。
並生天地宇，同閱古今宙。視下則有高，無前孰爲後。達人千鈞弩，一弛難再彀。下士沐猴冠，已繫猶跳驟。欲將駒過隙，坐待石穿溜。君看漢唐主，宮殿悲麥秀。而況彼區區，何異壹醉富。鶢鶋非所養，俯仰眩金奏。髑髏有餘樂，不博南面后。嗟我昔少年，守道貧非疚。自從出求仕，役物恐見囿。馬融既依梁，班固亦事竇。效矉豈不欲，頑質謝鎸鏤。仄聞長者言，婞直非養壽。唾面慎勿拭，出胯當俯就。居然成懶廢，敢復齒豪右。子如照海珠，網目疏見漏。宏材乏近用，巧舞困短袖。坐令傾國容，臨老見邂逅。吾衰信久矣，書絕十年舊。門前可羅雀，感子煩屢叩。願言歌緇衣，子粲還予授。
朝見吳山橫，暮見吳山縱。吳山故多態，轉折爲君容。幽人起朱閣，空洞更無物。惟有千步岡，東西作簾額。春來故國歸無期，人言秋悲春更悲。已泛平湖思濯錦，更看橫翠憶峨眉。雕欄能得幾時好，不獨憑欄人易老。百年興廢更堪哀，懸知草莽化池臺。遊人尋我舊遊處，但覓吳山橫處來。
紗籠擎燭迎門入，銀葉燒香見客邀。金鼎轉丹光吐夜，寶珠穿蟻鬧連朝。波翻焰裏元相激，魚舞湯中不畏焦。明日酒醒空想像，清吟半逐夢魂銷。
門前歌舞鬥分朋，一室清風冷欲冰。不把琉璃閑照佛，始知無盡本無燈。
屋上山禽苦喚人，檻前冰沼忽生鱗。老來厭伴紅裙醉，病起空驚白髮新。卧聽使君鳴鼓角，試呼稚子整冠巾。曲欄幽榭終寒窘，一看郊原浩蕩春。
喜逢門外白衣人，欲膾湖中赤玉鱗。遊舫已粧吳榜穩，舞衫初試越羅新。欲將漁釣追黄帽，未要靴刀抹絳巾。芳意十分强半在，爲君先踏水邊春。
朝曦迎客艷重岡，晚雨留人入醉鄉。此意自佳君不會，一杯當屬水仙王。
水光瀲灧晴方好，山色空濛雨亦奇。若把西湖比西子，淡粧濃抹總相宜。
春山磔磔鳴春禽，此間不可無我吟。路長漫漫傍江浦，此間不可無君語。金鯽池邊不見君，追君直過定山村。路人皆言君未遠，騎馬少年清且婉。風巌水穴舊聞名，只隔山溪夜不行。溪橋曉溜浮梅萼，知君繫馬巌花落。出城三日尚逶遲，妻孥怪駡歸何時。世上小兒誇疾走，如君相待今安有。
風轉鳴空穴，泉幽瀉石門。虛心聞地籟，妄意覓桃源。過客詩難好，居僧語不繁。歸瓶得冰雪，清冷慰文園。
山前乳水隔塵凡，山上仙風舞檜杉。細細龍鱗生亂石，團團羊角轉空巌。馮夷窟宅非梁棟，御寇車輿謝轡銜。世事漸艱吾欲去，永隨二子脫譏讒。
富春真古邑，此寺亦唐餘。鶴老依喬木，龍歸護賜書。連筒春水遠，出谷晚鐘疏。欲繼江潮韵，何人爲起予。
長松吟風晚雨細，東庵半掩西庵閉。山行盡日不逢人，裛裛野梅香入袂。居僧笑我戀清景，自厭山深出無計。我雖愛山亦自笑，獨往神傷後難繼。不如西湖飲美酒，紅杏碧桃香覆髻。作詩寄謝採薇翁，本不避人那避世。
人去山空鶴不歸，丹亡鼎在世徒悲。可憐九轉功成後，却把飛昇乞內芝。
琉璃擊碎走金丹，無復神光發舊壇。時有世人來舐鼎，欲隨雞犬事劉安。
東風知我欲山行，吹斷檐間積雨聲。嶺上晴雲披絮帽，樹頭初日挂銅鉦。野桃含笑竹籬短，溪柳自摇沙水清。西崦人家應最樂，煮芹燒筍餉春耕。
身世悠悠我此行，溪邊委轡聽溪聲。散材畏見搜林斧，疲馬思聞卷旆鉦。細雨足時茶戶喜，亂山深處長官清。人間岐路知多少，試向桑田問耦耕。
竹籬茅屋趁溪斜，春入山村處處花。無象太平還有象，孤烟起處是人家。
烟雨濛濛雞犬聲，有生何處不安生。但令黄犢無人佩，布穀何勞也勸耕。
老翁七十自腰鎌，慚愧春山筍蕨甜。豈是聞韶解忘味，邇來三月食無鹽。
杖藜裹飯去匆匆，過眼青錢轉手空。贏得兒童語音好，一年强半在城中。
竊祿忘歸我自羞，豐年底事汝憂愁。不須更待飛鳶墮，方念平生馬少游。
雪入春分省見稀，半開桃李不勝威。應慚落地梅花識，却作漫天柳絮飛。不分東君專節物，故將新巧發陰機。從今造物尤難料，更暖須留御臘衣。
我飲不盡器，半酣味尤長。籃輿湖上歸，春風灑面凉。行到孤山西，夜色已蒼蒼。清吟雜夢寐，得句旋已忘。尚記梨花村，依依聞暗香。入城定何時，賓客半在亡。睡眼忽驚矍，繁燈鬧河塘。市人拍手笑，狀如失林麞。始悟山野姿，異趣難自强。人生安爲樂，吾策殊未良。
青春不覺老朱顔，强半銷磨簿領間。愁客倦吟花似酒，佳人休唱日銜山。共知寒食明朝過，且赴僧窗半日閑。命駕呂安邀不至，浴沂曾點暮方還。
城頭月落尚啼烏，烏榜紅舷早滿湖。鼓吹未容迎五馬，水雲先已颺雙鳬。映山黄帽螭頭舫，夾道青烟鵲尾爐。老病逢春只思睡，獨求僧榻寄須臾。
鑪錘一手賦形殊，造化無心敢望渠。我本疏頑固當爾，子猶淪落況其餘。龔黄側畔難言政，羅趙前頭且眩書。惟有陽關一杯酒，殷勤重唱贈離居。
青鳥銜巾久欲飛，黄鶑別主更悲啼。殷勤莫忘分携處，湖水東邊鳳嶺西。
絳蠟燒殘玉斝飛，離歌唱徹萬行啼。他年一舸鴟夷去，應記儂家舊住西。
環非環，玦非玦，中有迷離玉兔兒。一似佳人裙上月，月圓還缺缺還圓，此月一缺圓何年。君不見鬥茶公子不忍鬥小團，上有雙銜綬带雙飛鸞。
雙頰凝酥髮抹漆，眼光入簾珠的皪。故將白練作仙衣，不許紅膏污天質。吳音嬌軟带兒癡，無限閑愁總未知。自古佳人多命薄，閉門春盡楊花落。
今歲東風巧剪裁，含情只待使君來。對花無信花應恨，直恐明年便不開。
仙衣不用剪刀裁，國色初酣卯酒來。太守問花花有語，爲君零落爲君開。
二八佳人細馬馱，十千美酒渭城歌。簾前柳絮驚春晚，頭上花枝奈老何。露濕醉巾香掩冉，月明歸路影婆娑。綠珠吹笛何時見，欲把斜紅插皂羅。
山翁不出山，溪翁長在溪。不如野翁來往溪山間，上友麋鹿下鳧鷖。問翁何所樂，三年不去煩推擠。翁言此間亦有樂，非絲非竹非蛾眉。山人醉後鐵冠落，溪女笑時銀櫛低。我來觀政問風謠，皆云吠犬足生氂。但恐此翁一旦捨此去，長使山人索寞溪女啼。
可使食無肉，不可使居無竹。無肉令人瘦，無竹令人俗。人瘦尚可肥，俗士不可醫。旁人笑此言，似高還似癡。若對此君仍大嚼，世間那有揚州鶴。
青裙縞袂於潛女，兩足如霜不穿屨。{舟奢}沙鬢髮絲穿柠，蓬沓障前走風雨。老濞宮粧傳父祖，至今遺民悲故主。苕溪楊柳初飛絮，照溪畫眉渡溪去。逢郎樵歸相媚嫵，不信姬姜有齊魯。
亂山滴翠衣裘重，雙澗響空窗戶摇。飽食不嫌溪筍瘦，穿林閑覓野芎苗。却愁縣令知游寺，尚喜漁人爭渡橋。正似醴泉山下路，桑枝刺眼麥齊腰。
每見田園輒自招，倦飛不擬控扶摇。共疑楊惲非鋤豆，誰信劉章解立苗。老去尚貪彭澤米，夢歸時到錦江橋。宦游莫作無家客，舉族長懸似細腰。
我雖不解飲，把盞歡意足。試呼白髮感秋人，令唱黄雞催曉曲。與君登科如隔晨，敝袍霜葉空殘綠。如今莫問老與少，兒子森森如立竹。黄雞催曉不須愁，老盡世人非我獨。
七尺頑軀走世塵，十圍便腹貯天真。此中空洞渾無物，何止容君數百人。
江山雖有餘，亭榭苦難穩。登臨不得要，萬象各偃蹇。惜哉垂雲軒，此地得何晚。天公爭向背，詩眼巧增損。路窮朱欄出，山破石壁很。海門浸坤軸，湖尾抱雲巘。葱葱城郭麗，淡淡烟村遠。紛紛鳥鵲去，一一漁樵返。雄觀快新獲，微景收昔遁。道人真古人，嘯詠慕嵇阮。空齋卧蒲褐，芒屨每自捆。天憐詩人窮，乞與供詩本。我詩久不作，荒澀旋鋤墾。從君覓佳句，咀嚼廢朝飯。
三吳雨連月，湖水日夜添。尋僧去無路，瀲瀲水拍檐。駕言徂北山，得與幽人兼。清風洗昏翳，晚景分穠纖。縹緲朱樓人，斜陽半疏簾。臨風一揮手，悵焉起遐瞻。世人騖朝市，獨向溪山廉。此樂得有命，輕傳神所殲。
靄靄君詩似嶺雲，從來不許醉紅裙。不知野屐穿山翠，惟見輕橈破浪紋。頗憶呼盧袁彥道，難邀駡座灌將軍。晚風落日元無主，不惜清凉與子分。
載酒無人過子雲，掩關晝卧客書裙。歌喉不共聽珠貫，醉面何因作纈紋。僧侶且陪香火社，詩壇欲斂鸛鵝軍。憑君遍遶湖邊寺，漲綠晴來已十分。
悽音怨亂不成歌，縱使重來奈老何。淚眼無窮似梅雨，一番勻了一番多。
天上麒麟豈混塵，籠中翡翠不由身。那知昨夜香閨裏，更有偷啼暗別人。
蓮子劈開須見臆，楸枰著盡更無期。破衫却有重逢處，一飯何曾忘却時。
已外浮名更外身，區區雷電若爲神。山頭只作嬰兒看，無限人間失箸人。
秋後風光雨後山，滿城流水碧潺潺。烟雲好處無多子，及取昏鴉未到間。
洛邑從來天地中，嵩高蒼翠北邙紅。風流耆舊消磨盡，只有青山對病翁。
白汗翻漿午景前，雨餘風物便蕭然。應傾半熟鵝黄酒，照見新晴水碧天。
疾雷破屋雨翻河，一掃清風未覺多。應似畫師吳道子，高堂巨壁寫降魔。
客路三年不見山，上樓相對夢魂間。明朝却踏紅塵去，羞向清伊照病顔。
寓世身如夢，安閑日似年。敗蒲翻覆卧，破裓再三連。勸客眠風竹，長齋飲石泉。回頭萬事錯，自笑覺師賢。
朱瑶唐晚輩，得法尚雄深。滿寺空遺跡，何人識苦心。長廊敧雨脚，破壁撼鐘音。成壞無窮事，他年復弔今。
南北一山門，上下兩天竺。中有老法師，瘦長如鸛鵠。不知修何行，碧眼照山谷。見之自清凉，洗盡煩惱毒。坐令一都會，男女禮白足。我有長頭兒，角頰峙犀玉。四歲不知行，抱負煩背腹。師來爲摩頂，起走趁奔鹿。乃知戒律中，妙用謝羈束。何必言法華，佯狂啖魚肉。
百重堆案掣身閑，一葉秋聲對榻眠。床下雪霜侵戶月，枕中琴筑落階泉。崎嶇世味嘗應遍，寂寞山棲老漸便。惟有憫農心尚在，起占雲漢更茫然。
卧聞禪老入南山，浄掃清風五百間。我與世疏宜獨往，君緣詩好不容攀。自知樂事年年減，難得高人日日閑。欲問雲公覓心地，要知何處是無還。
紫李黄瓜村路香，烏紗白葛道衣凉。閉門野寺松陰轉，敧枕風軒客夢長。因病得閑殊不惡，安心是藥更無方。道人不惜階前水，借與匏樽自在嘗。
亭亭石塔東峰上，此老初來百神仰。虎移泉眼趁行脚，龍作浪花供撫掌。至今遊人盥濯罷，卧聽空階環玦響。故知此老如此泉，莫作人間去來想。
陶令思歸久未成，遠公不出但聞名。山中只有蒼髯叟，數里蕭蕭管送迎。
千株玉槊攙雲立，一穗珠旒落鏡寒。何處霜眉碧眼客，結爲三友冷相看。
東麓雲根露角牙，細泉幽咽走金沙。不堪土肉埋山骨，未放蒼龍浴渥洼。
食罷茶甌未要深，清風一榻抵千金。腹摇鼻息庭花落，還盡平生未足心。
日射回廊午枕明，水沉銷盡碧烟橫。山人睡覺無人見，只有飛蚊繞鬢鳴。
欲尋遺跡强沾裳，本自無生可得亡。今夜生公講堂月，滿庭依舊冷如霜。
生死猶如臂屈伸，情鍾我輩一酸辛。樂天不是蓬萊客，憑仗西方作主人。
欲訪浮雲起滅因，無緣却見夢中身。安心好住王文度，此理何須更問人。
道人手種幾生前，鶴骨龍筋尚宛然。雙幹一先神物化，九朝三見太平年。忽驚華構依巌出，乞與佳名到處傳。此柏未枯君記取，灰心聊伴小乘禪。
海山兜率兩茫然，古寺無人竹滿軒。白鶴不留歸後語，蒼龍猶是種時孫。兩叢恰似蕭郎筆，十畝空懷渭上村。欲把新詩問遺像，病維摩詰更無言。
娟娟雲月稍侵軒，瀲瀲星河半隠山。魚鑰未收清夜永，鳳簫猶在翠微間。淒風瑟縮經絃柱，香霧淒迷著髻鬟。共喜使君能鼓樂，萬人爭看火城還。
遊人脚底一聲雷，滿座頑雲撥不開。天外黑風吹海立，浙東飛雨過江來。十分瀲灧金樽凸，千杖敲鏗羯鼓催。喚起謫仙泉灑面，倒傾鮫室瀉瓊瑰。
定知玉兔十分圓，已作霜風九月寒。寄語重門休上鑰，夜潮留向月中看。
萬人鼓譟懾吳儂，猶是浮江老阿童。欲識潮頭高幾許，越山渾在浪花中。
江邊身世兩悠悠，久與滄波共白頭。造物亦知人易老，故教江水向西流。
吳兒生長狎濤淵，冒利輕生不自憐。東海若知明主意，應教斥鹵變桑田。
江神河伯兩醯雞，海若東來氣吐霓。安得夫差水犀手，三千强弩射潮低。
君不學白公引涇東注渭，五斗黄泥一鍾水。又不學哥舒橫行西海頭，歸來羯鼓打凉州。但向空山石壁下，愛此有聲無用之清流。流泉無絃石無竅，强名水樂人人笑。慣見山僧已厭聽，多情海月空留照。洞庭不復來軒轅，至今魚龍舞鈞天。聞道磬襄東入海，遺聲恐在海山間。鏘然澗谷含宮徵，節奏未成君獨喜。不須寫入薰風絃，縱有此聲無此耳。
少年飲紅裙，酒盡推不去。呼來徑山下，試與洗塵霧。癡馬惜障泥，臨流不肯渡。獨有汝南君，從我無朝暮。肯將紅塵脚，暫著白雲屨。嗟我與世人，何異笑百步。功名一破甑，棄置何用顧。更憑陶靖節，往問征夫路。
龍亦戀故居，百年尚來去。至今雨雹夜，殿闇風纏霧。而我棄鄉國，大江忘北渡。便欲此山前，築室安遲暮。又恐太幽獨，歲晚霜入屨。同遊得李生，仄足隨蹇步。孔明不自愛，臨老起三顧。吾歸便却掃，誰踏門前路。
阿堅澤畔菰蒲節，玄德牆頭羽葆桑。不會世間閑草木，與人何事管興亡。
楚人休笑沐猴冠，越俗徒誇翁子賢。五百年間異人出，盡將錦繡裹山川。
山雞舞破半巌雲，菱葉開殘野水春。應笑武都山下土，枉教明月殉佳人。
何年僵立兩蒼龍，瘦脊盤盤尚倚空。翠浪舞翻紅罷亞，白雲穿破碧玲瓏。三休亭上工延月，九折巌前巧貯風。脚力盡時山更好，莫將有限趁無窮。
風流王謝古仙真，一去空山五百春。玉室金堂餘漢士，桃花流水失秦人。困眠一榻香凝帳，夢遶千巌冷逼身。夜半老僧呼客起，雲峰缺處湧冰輪。
陌上花開蝴蝶飛，江山猶是昔人非。遺民幾度垂垂老，遊女長歌緩緩歸。
陌上山花無數開，路人爭看翠軿來。若爲留得堂堂去，且更從教緩緩回。
生前富貴草頭露，身後風流陌上花。已作遲遲君去魯，猶教緩緩妾還家。
謝公含雅量，世運屬艱難。況復情所鍾，感概萃中年。正頼絲與竹，陶寫有餘歡。嘗恐兒輩覺，坐令高趣闌。獨携縹緲人，來上東西山。放懷事物外，徙倚弄雲泉。一旦功業成，管蔡復流言。慷慨桓野王，哀歌和清彈。挽鬚起流涕，始知使君賢。意長日月促，卧病已辛酸。慟哭西州門，往駕那復還。空餘行樂處，古木昏蒼煙。
籃輿三日山中行，山中信美少曠平。下投黄泉上青冥，線路每與猿狖爭。重樓束縛遭澗坑，兩股酸哀饑腸鳴。北渡飛橋踏彭鏗，繚垣百步如古城。大鐘橫撞千指迎，高堂延客夜不扃。杉槽漆斛江河傾，本來無垢洗更輕。倒牀鼻息四鄰驚，紞如五鼓天未明。木魚呼粥亮且清，不聞人聲聞履聲。
年來戰紛華，漸覺夫子勝。欲求五畝宅，灑掃樂清浄。學道恨日淺，問禪慚聽瑩。聊爲山水行，遂此麋鹿性。獨遊吾未果，覓伴誰復聽。吾宗古遺直，窮達付前定。餔糟醉方熟，灑面呼不醒。奈何效燕蝠，屢欲爭晨暝。不如從我遊，高論發犀柄。溪南渡橫木，山寺稱小徑。幽尋自茲始，歸路微月映。南望功臣山，雲外盤飛磴。三更渡錦水，再宿留石鏡。緬懷周與李，能作洛生詠。明朝三子至，詩律嚴號令。籃輿置紙筆，得句輕千乘。玲瓏苦奇秀，名實巧相稱。九仙更幽絕，笑語千山應。空巌側破甕，飛溜灑浮磬。山前見虎迹，候吏鐃鼓競。我生本艱奇，塵土滿釜甑。山禽與野獸，知我久蹭蹬。笑謂候吏還，遇虎我有命。徑山雖云遠，行李稍可併。頗訝王子猷，忽起山陰興。但報菊花開，吾當理歸榜。
季子應嗔不下機，棄家來伴碧雲師。中秋冷坐無因醉，半月長齋未肯辭。擲簡摇毫無忤色，投名入社有新詩。飛騰桂籍他年事，莫忘山中採藥時。
老人登山汗如濯，倒床困卧呼不覺。覺來五鼓日三竿，始信孤雲天一握。平生未省出艱險，兩足慣曾行犖确。含暉亭上望東溟，淩霄峰頭挹南岳。共愛絲杉翠絲亂，誰見玉芝紅玉琢。白雲何事自來往，明月長圓無晦朔。冢上雞鳴猶憶欽，山前鳳舞遠徵璞。雪窗馴兔元不死，煙嶺孤猿苦難捉。從來白足傲生死，不怕黄巾把刀槊。榻上雙痕凜然在，劍頭一鷄何須角。嗟我昏頑晚聞道，與世齟齬空多學。靈水先除眼界花，清詩爲洗心源濁。騷人未要逃競病，禪老但喜聞剝啄。此生更得幾回來，從今有暇無辭數。
上帝高居愍世頑，故留瓊館在凡間。青山九鎖不易到，作者七人相對閑。庭下流泉翠蛟舞，洞中飛鼠白鴉翻。長松怪石宜霜鬢，不用金丹苦駐顔。
西風初作十分凉，喜見新橙透甲香。遲暮賞心驚節物，登臨病眼怯秋光。慣眠處士雲庵裏，倦醉佳人錦瑟傍。猶有夢回清興在，卧聞歸路樂聲長。
月入秋幃病枕凉，霜飛夜簟故衾香。可憐吹帽狂司馬，空對親舂老孟光。不作雍容傾坐上，翻成骯髒倚門傍。人間此會論今古，細看茱萸感歎長。
白髮長嫌歲月侵，病眸兼怕酒杯深。南屏老宿閑相過，東閣郎君懶重尋。試碾露芽烹白雪，休拈霜蕊嚼黄金。扁舟又截平湖去，欲訪孤山支道林。
湖上青山翠作堆，葱葱鬰鬰氣佳哉。笙歌叢裏抽身出，雲水光中洗眼來。白足赤髭迎我笑，拒霜黄菊爲誰開。明年桑苧煎茶處，憶著衰翁首重回。
指點雲間數點紅，笙歌正擁紫髯翁。誰知愛酒龍山客，却在漁舟一葉中。
西閣珠簾卷落暉，水沉煙斷珮聲微。遥知通德淒涼甚，擁髻無言怨未歸。
示病維摩元不病，在家靈運已忘家。何須魏帝一丸藥，且盡盧仝七碗茶。
湖上野芙蓉，含思愁脈脈。娟然如靜女，不肯傍阡陌。詩人杳未來，霜艷冷難宅。君行逐鷗鷺，出處浩莫測。葦問聞拏音，雲表已飛屐。使我終日尋，逢花不忍摘。人生如朝露，要作百年客。喟彼終歲勞，幸茲一日澤。願言竟不遂，人事多乖隔。悟此知有命，沉憂傷魂魄。
秋風摵摵鳴枯蓼，船閣荒村夜悄悄。正當逐客斷腸時，君獨歌呼醉連曉。老夫平生齊得喪，尚戀微官失輕矯。君今憔悴歸無食，五斗未可秋毫小。君言失意能幾時，月啖蝦蟆行復皎。殺人無驗中不快，此恨終身恐難了。徇時所得無幾何，隨手已遭憂患繞。期君正似種宿麥，忍饑待食明年麨。
巌垂匹練千絲落，雷起雙龍萬物春。此水此茶俱第一，共成三絕鑑中人。
琉璃百頃水仙家，風靜湖平響釣車。寂歷疏松敧晚照，伶俜寒蝶抱秋花。困眠不覺依蒲褐，歸路相將踏桂華。更著綸巾披鶴氅，他年應作畫圖誇。
二更鐃鼓動諸鄰，百首新詩間八珍。已遣亂蛙成兩部，更邀明月作三人。雲煙湖寺家家境，燈火沙河夜夜春。曷不勸公勤秉燭，老來光景似奔輪。
我生孤僻本無鄰，老病年來益自珍。肯對紅裙辭白酒，但愁新進笑陳人。北山怨鶴休驚夜，南畝巾車欲及春。多謝清時屢推轂，狶膏那解轉方輪。
隻耳獸齧環，長唇鵝擘喙。三趾下銳春蒲短，兩柱高張秋菌細。君看翻覆俯仰間，覆成三角翻兩髻。古書雖滿腹，苟有用我亦隨世。嗟君一見呼作鼎，纔注升合已漂逝。不如學鴟夷，盡日盛酒真良計。
鬰葱佳氣夜充閭，始見徐卿第二雛。甚欲去爲湯餠客，惟愁錯寫弄麞書。參軍新婦賢相敵，阿大中郎喜有餘。我亦從來識英物，試教啼看定何如。
寒窗孤坐凍生瓶，尚把遺編照露螢。閣束九師新得妙，夢吞三畫舊通靈。斷弦挂壁知音喪，揮麈空山亂石聽。齋罷何須更臨水，胸中自有洗心經。
錦里先生自笑狂，莫欺九尺鬢眉蒼。詩人老去鶑鶑在，公子歸來燕燕忙。柱下相君猶有齒，江南刺史已無腸。平生謬作安昌客，略遣彭宣到後堂。
我本西湖一釣舟，意嫌高屋冷颼颼。羨師此室纔方丈，一炷清香盡日留。
暮鼓朝鐘自擊撞，閉門孤枕對殘缸。白灰旋撥通紅火，卧聽蕭蕭雨打窗。
藤梢橘刺元無路，竹杖椶鞋不用扶。風自遠來聞笑語，水分流處見江湖。回觀佛國青螺髻，踏遍仙人碧玉壺。野客歸時山月上，棠梨葉戰暝禽呼。
一朵妖紅翠欲流，春光回照雪霜羞。化工只欲呈新巧，不放閑花得少休。
花開時節雨連風，却向霜餘染爛紅。漏洩春光私一物，此心未信出天工。
當時只道鶴林仙，解遣秋光發杜鵑。誰信詩能回造化，直教霜枿放春妍。
不分清霜入小園，故將詩律變寒暄。使君欲見藍關詠，更倩韓郎爲染根。
詩翁愛酒常如渴，瓶盡欲沽囊已竭。燈青火冷不成眠，一夜撚鬚吟喜雪。詩成就我覓歡處，我窮正與君彷彿。曷不走投陳孟公，有酒醉君仍飽德。瓊瑶欲盡天應惜，更遣清光續殘月。安得佳人擢素手，笑捧玉碗兩奇絕。艷歌一曲回陽春，坐使高堂生暖熱。
柳侯運筆如電閃，子雲寒悴羊欣儉。百斛明珠便可扛，此書非我誰能雙。
平生自是箇中人，欲向漁舟便寫真。詩句對君難出手，雲泉勸我早抽身。年來白髮驚秋速，長恐青山與世新。從此北歸休悵望，囊中收得武陵春。
落帆古戍下，積雪高如丘。强邀詩老出，疏髯散颼飀。僧房有宿火，手足漸和柔。靜士素寡言，相對自忘憂。銅爐擢烟穗，石鼎浮霜漚。征夫念前路，急鼓催行舟。我行雖有程，坐穩且復留。大哉天地間，此生得浮遊。
夜聞巴叟卧荒村，來打三更月下門。往事過年如昨日，此身未死得重論。老非懷土情相得，病不開堂道益尊。惟有孤棲舊時鶴，舉頭見客似長言。
我官於南今幾時，嘗盡溪茶與山茗。胸中似記故人面，口不能言心自省。爲君細說我未暇，試評其略差可聽。建溪所産雖不同，一一天與君子性。森然可愛不可慢，骨清肉膩和且正。雪花雨脚何足道，啜過始知真味永。縱復苦硬終可錄，汲黯少戇寬饒猛。草茶無頼空有名，高者妖邪次頑懭。體輕雖復强浮沉，性滯偏工嘔酸冷。其間絕品豈不佳，張禹縱賢非骨鯁。葵花玉𩊓不易致，道路幽險隔雲嶺。誰知使者來自西，開緘磊落收百餠。嗅香嚼味本非別，透紙自覺光炯炯。粃糠團鳳友小龍，奴隸日注臣雙井。收藏愛惜待佳客，不敢包裹鑽權倖。此詩有味君勿傳，空使時人怒生癭。
烏府先生鐵作肝，霜風捲地不知寒。猶嫌白髮年前少，故點紅燈雪裏看。他日卜鄰先有約，待君投劾我休官。如今且作華陽服，醉唱儂家七返丹。
踏遍江南南岸山，逢山未免更流連。獨携天上小團月，來試人間第二泉。石路縈回九龍脊，水光翻動五湖天。孫登無語空歸去，半嶺松聲萬壑傳。
行歌野哭兩堪悲，遠火低星漸向微。病眼不眠非守歲，鄉音無伴苦思歸。重衾脚冷知霜重，新沐頭輕感髮稀。多謝殘燈不嫌客，孤舟一夜許相依。
南來三見歲云徂，直恐終身走道途。老去怕看新曆日，退歸擬學舊桃符。烟花已作青春意，霜雪偏尋病客鬚。但把窮愁博長健，不辭最後飲屠蘇。
堆盤紅縷細茵陳，巧與椒花兩鬬新。竹馬異時寧信老，土牛明日莫辭春。西湖弄水猶應早，北寺觀燈欲及辰。白髮蒼顔誰肯記，曉來頻嚏爲何人。
鵾弦鐵撥世無有，樂府舊工惟尚叟。一生喙硬眼無人，坐此困窮今白首。翠鬟女子年十七，指法已似呼韓婦。輕帆渡海風掣回，滿面塵沙和淚垢。青衫不逢湓浦客，紅袖漫插曹綱手。爾來一見哀駘佗，便著臂韝躬井臼。我慚貧病百不足，强對黄花飲白酒。轉關濩索動有神，雷輥空堂戰窗牖。四弦一抹擁袂立，再拜十分爲我壽。世人只解錦纏頭，與汝作詩傳不朽。
不用長竿矯繡衣，南園北第兩參差。青山有約長當戶，流水無情自入池。歲久酴醾渾欲合，春來楊柳不勝垂。主人不用匆匆去，正是紅梅著子時。
上苑夭桃自作行，劉郎去後幾回芳。厭從年少追新賞，閑對宮花識舊香。欲贈佳人非泛洧，好紉幽佩弔沉湘。鶴林神女無消息，爲問何年返帝鄉。
花時臘酒照人光，歸路春風灑面凉。劉氏宅邊霜竹老，戴公山下野桃香。巌頭匹練兼天浄，泉底真珠濺客忙。安得道人携笛去，一聲吹裂翠崖岡。
解組歸來道益光，坐看百物自炎凉。捲簾堂上檀槽鬧，送客林間樺燭香。淺量已愁當酒怯，非才猶覺和詩忙。何人貪佩黄金印，千柱耽耽瑣北岡。
人間膏火正爭光，每到藏春得暫凉。多事始知田舍好，凶年偏覺野蔬香。溪山勝畫徒能說，來往如梭爲底忙。老去此身無處著，爲翁栽插萬松岡。
不羨腰金照地光，暫時假面弄西凉。晴窗嚥日肝腸暖，古殿朝真屨袖香。說靜故知猶有動，無閑底處更求忙。先生官罷乘風去，何用區區賦陟岡。
自酌金樽勸孟光，更教長笛奏伊凉。牽衣男女遶太白，扇枕郎君煩阿香。詩病逢春轉深痼，愁魔得酒暫奔忙。醒時情味吾能說，日在西南白草岡。
靈壽扶來似孔光，感時懷舊一悲凉。蟾枝不獨同攀桂，雞舌還應共賜香。等是浮休無得喪，粗分憂樂有閑忙。年來世事如波浪，鬰鬰誰知柏在岡。
屢把鉛刀齒步光，更遭華衮照厖凉。蘇門山上莫長嘯，薝蔔林中無別香。燭燼已殘終夜刻，槐花還似昔年忙。背城借一吾何敢，慎莫樽前替戾岡。
退筆如山未足珍，讀書萬卷始通神。君家自有元和脚，莫厭家雞更問人。
一紙行書兩絕詩，遂良鬚鬢已成絲。何當火急傳家法，欲見誠懸筆諫時。
欲識當年杜伯升，飄然雲水一孤僧。若教俯首隨韁鎖，料得如今似我能。
君年甲子未相逢，難向人前說老翁。更有方瞳八十一，奮衣矍鑠走山中。
惡酒如惡人，相攻劇刀箭。頹然一榻上，勝之以不戰。詩翁氣雄拔，禪老語清軟。我醉都不知，但覺紅綠眩。醒時江月墮，摵摵風響變。惟有一龕燈，二豪俱不見。
世事方艱便猛迴，此心未老已先灰。何時夢入真君殿，也學傳呼觀主來。
新第誰來作並鄰，舊官寧復憶星辰。請君置酒吾當賀，知向江湖拜散人。
冠蓋相望起隠淪，先生那得老江村。古來真遯何曾遯，笑殺喻垣與閉門。
西山烟雨捲疏簾，北戶星河落短檐。不獨江天解空闊，地偏心遠似陶潛。
郊原雨初霽，春物有餘妍。古寺滿修竹，深林聞杜鵑。睡餘柳花墮，目眩山櫻然。西窗有病客，危坐看香烟。
行歌白雲嶺，坐詠修竹林。風輕花自落，日薄山半陰。澗草誰復識，聞香杳難尋。時見城市人，幽居惜未深。
普慈寺後千竿竹，醉裏曾看碧玉椽。倦客再遊行老矣，高僧一笑故依然。久參白足知禪味，苦厭黄公聒晝眠。惟有兩株紅百葉，晚來猶得向人妍。
悞入仙人碧玉壺，一歡那復問親疏。杯盤狼藉吾何敢，車騎雍容子甚都。此夜新聲聞北里，他年故事記南徐。欲窮風月三千界，願化天人百億軀。
縱飲誰能問挈壺，不知門外曉星疏。綺羅勝事齊三閣，賓主談鋒敵兩都。榻畔烟花嘗歎杜，海中童丱尚追徐。無多酌我君須聽，醉後粗狂膽滿軀。
不覺朱轓輾後塵，爭看繡幰錦纏輪。洛濱侍從三人貴，京兆平反一笑春。但逐東山携妓女，那知後閣走窮賓。滯留不見榮華事，空作賡詩第七人。
翻翻緹騎走香塵，激激飛濤射火輪。美酒留連三夜月，豐年傾倒五州春。安排詩律追强對，蹭蹬歸期爲惡賓。墮珥遺簪想無限，華胥猶見夢回人。
法師住焦山，而實未嘗住。我來輒問法，法師了無語。法師非無語，不知所答故。君看頭與足，本自安冠屨。譬如長鬣人，不以長爲苦。一旦或人問，每睡安所措。歸來被上下，一夜無著處。展轉遂達晨，意欲盡鑷去。此言雖鄙淺，故自有深趣。持此問法師，法師一笑許。
沐罷巾冠快晚凉，睡餘齒頰带茶香。艤舟北岸何時渡，晞髮東軒未肯忙。康濟此身殊有道，醫治外物本無方。風流二老長還往，顧我歸期尚渺茫。
從來直道不辜身，得向西湖兩過春。沂上已成曾點服，泮宮初采魯侯芹。休驚歲歲年年貌，且對朝朝暮暮人。細雨晴時一百六，畫船鼉鼓莫違民。
草長江南鶑亂飛，年來事事與心違。花開後院還空落，燕入華堂怪未歸。世上功名何日是，樽前點檢幾人非。去年柳絮飛時節，記得金籠放雪衣。
浮玉山頭日日風，湧金門外已春融。二年魚鳥渾相識，三月鶑花付與公。剩看新翻眉倒暈，未應泣別臉消紅。何人織得相思字，寄與江邊北向鴻。
國艷夭嬈酒半酣，去年同賞寄僧簷。但知撲撲晴香軟，誰見森森曉態嚴。穀雨共驚無幾日，蜜蜂未許輒先甜。應須火急回征棹，一片辭枝可得黏。
惠泉山下土如濡，陽羨溪頭米勝珠。賣劍買牛吾欲老，殺雞爲黍子來無。地偏不信容高蓋，俗儉真堪著腐儒。莫怪江南苦留滯，經營身計一生迂。
武林千葉照觀空，別後湖山幾信風。自笑眼花紅綠眩，還將白首對鞓紅。
醉中眼纈自斕斑，天雨曼陀照玉盤。一朵淡黄微拂掠，鞓紅魏紫不須看。
羞歸應爲負花期，已見成陰結子時。與物寡情憐我老，遣春無恨頼君詩。玉臺不見朝酣酒，金縷猶歌空折枝。從此年年定相見，欲師老圃問樊遲。
莫負黄花九日期，人生窮達可無時。十年且就三都賦，萬戶終輕千首詩。天靜傷鴻猶戢翼，月明驚鵲未安枝。君看六月河無水，萬斛龍驤到自遲。
翻翻聯聯銜尾鴉，犖犖确确蛻骨蛇。分疇翠浪走雲陣，刺水綠鍼抽稻芽。洞庭五月欲飛沙，鼉鳴窟中如打衙。天公不見老翁泣，喚取阿香推雷車。
入門無平田，石路細穿嶺。陰風生澗壑，古木翳潭井。湛盧誰復見，秋水光耿耿。鐵花繡巌壁，殺氣噤蛙黽。幽幽生公堂，左右立頑礦。當年或未信，異類服精猛。胡爲百歲後，仙鬼互馳騁。窈然留清詩，讀者爲悲哽。東軒有佳致，雲水麗千頃。熙熙覽生物，春意破凄冷。我來屬無事，暖日相與永。喜鵲翻初旦，愁鳶蹲落景。坐見漁樵還，新月溪上影。悟彼良自咍，歸田行可請。
白簡威猶凜，青山興已濃。鶴閑雲作氅，駝卧草埋峰。跪屨若可教，卜鄰應見容。因公問回老，何處定相逢。
太常齋未解，不肯對纖穠。只遣三千履，來遊十二峰。林空答清唱，潭浄寫衰容。歸去瑶臺路，還應月下逢。
小圃陰陰遍灑塵，方塘瀲瀲欲生紋。已煩仙袂來行雨，莫遣歌聲便駐雲。肯對綺羅辭白酒，試將文字惱紅裙。今宵記取醒時節，點滴空階獨自聞。
五紀歸來鬢未霜，十眉環列坐生光。喚船渡口迎秋女，駐馬橋邊問泰娘。曾把四弦娛白傅，敢將百草鬥吳王。從今却笑風流守，畫戟空凝宴寢香。
家山何在兩忘歸，杯酒相逢慎勿違。不獨飯山嘲我瘦，也應糠覈怪君肥。
男婚已畢女將歸，累盡身輕志莫違。聞道山中食無肉，玉池清水自生肥。
造物知吾久念歸，似憐衰病不相違。風來震澤帆初飽，雨入松江水漸肥。
誰將射御教吳兒，長笑申公爲夏姬。却遣姑蘇有麋鹿，更憐夫子得西施。
浮世功勞食與眠，季鷹真得水中仙。不須更說知機早，直爲鱸魚也自賢。
千首文章二頃田，囊中未有一錢看。却因養得能言鴨，驚破王孫金彈丸。
初驚鶴瘦不可識，旋覺雲歸無處尋。三過門間老病死，一彈指頃去來今。存亡慣見渾無淚，鄉井難忘尚有心。欲向錢塘訪圓澤，葛洪川畔待秋深。
策杖徐徐步此山，撥雲尋徑興飄然。鑿開海眼知何代，種出菱花不計年。烹茗僧誇甌泛雪，煉丹人化骨成仙。當年陸羽空收拾，遺却安平一片泉。
兩邦山水未淒涼，二老風流總健强。共成一百七十歲，各飲三萬六千觴。藏春塢裏鶑花鬧，仁壽橋邊日月長。惟有詩人被磨折，金釵零落不成行。
雲師來寶山，一住十五秋。讀書常閉戶，客至不舉頭。去年造其室，清坐忘百憂。我初無言說，師亦無對酬。今來復扣門，空房但颼飀。云已滅無餘，薪盡火不留。却疑此室中，嘗有斯人不。所遇孰非夢，事過吾何求。
至和無攫醳，至平無按抑。不知微妙聲，究竟從何出。散我不平氣，洗我不和心。此心知有在，尚復此微吟。
軒軒青田鶴，鬰鬰在樊籠。既爲物所縻，遂與吾輩同。今來始謝去，萬事一笑空。新詩如洗出，不受外垢蒙。清風入齒牙，出語如風松。霜髭茁病骨，饑坐聽午鐘。非詩能窮人，窮者詩乃工。此語信不妄，吾聞諸醉翁。
言遊高峰塔，蓐食治野裝。火雲秋未衰，及此初旦凉。霧霏巌谷暗，日出草木香。嘉我同來人，久便雲水鄉。相勸小舉足，前路高且長。古松攀龍蛇，怪石坐牛羊。漸聞鐘磬音，飛鳥皆下翔。入門空有無，雲海浩茫茫。惟見聾道人，老病時絕糧。問年笑不答，但指穴藜床。心知不復來，欲歸更彷徨。贈別留匹布，今歲天早霜。
月缺霜濃細蕊乾，此花元屬玉堂仙。鷲峰子落驚前夜，蟾窟枝空記昔年。破裓山僧憐耿介，練裙溪女鬥清妍。願公採擷紉幽佩，莫遣孤芳老澗邊。
南郭子綦初喪我，西來達摩尚求心。此堂不說有清濁，遊客自觀隨淺深。兩歲頻爲山水役，一溪長照雪霜侵。紛紛無補竟何事，慚愧高人閉戶吟。
西來烟障塞空虛，灑徧秋田雨不如。新法清平那有此，老身窮苦自招渠。無人可訴烏銜肉，憶弟難憑犬附書。自笑迂疏皆此類，區區猶欲理蝗餘。
霜風漸欲作重陽，熠熠溪邊野菊黄。久廢山行疲犖确，尚能村醉舞淋浪。獨眠林下夢魂好，回首人間憂患長。殺馬毀車從此逝，子來何處問行藏。
詩翁憔悴老一官，厭見苜蓿堆青盤。歸來羞澀對妻子，自比鮎魚緣竹竿。今君滯留生二毛，飽聽衙鼓眠黄紬。更將嘲笑調朋友，人道獼猴騎土牛。願君恰似高常侍，暫爲小邑仍刺史。不願君爲孟浩然，却遭明主放還山。宦遊逢此歲年惡，飛蝗來時半天黑。羨君封境稻如雲，蝗自識人人不識。
推擠不去已三年，魚鳥依然笑我頑。人未放歸江北路，天教看盡浙西山。尚書清節衣冠後，處士風流水石間。一笑相逢那易得，數詩狂語不須刪。
路轉山腰足未移，水清石瘦便能奇。白雲自占東西嶺，明月誰分上下池。黑黍黄粱初熟候，朱柑綠橘半甜時。人生此樂須天付，莫遣兒曹取次知。
已向閑中作地仙，更於酒裏得天全。從教世路風波惡，賀監偏工水底眠。
孝先風味也堪憐，肯爲周公晝日眠。枕麴先生猶笑汝，枉將空腹貯遺編。
世俗何知貧是病，神仙可學道之餘。但知白酒留佳客，不問黄公覓素書。
符離道士晨興際，華岳先生尸解餘。忽見黄庭丹篆句，猶傳青紙小朱書。
淒涼雨露三年後，仿佛塵埃數字餘。至用榴皮緣底事，中書君豈不中書。
雲山烟水苦難親，野草幽花各自春。頼有高樓能聚遠，一時收拾與閑人。
無限青山散不收，雲奔浪卷入簾鉤。直將眼力爲疆界，何啻人間萬戶侯。
聞說樓居似地仙，不知門外有塵寰。幽人隠几寂無語，心在飛鴻滅沒間。
多景樓上彈神曲，欲斷哀弦再三促。江妃出聽霧雨愁，白浪翻空動浮玉。喚取吾家雙鳳槽，遣作三峽孤猿號。與君合奏芳春調，啄木飛來霜樹杪。
高會日陪山簡醉，狂言屢發次公醒。酒如人面天然白，山向吾曹分外青。江上飛雲來北固，檻前修竹憶南屏。六朝興廢餘丘壠，空使奸雄笑寧馨。
鬰鬰蒼梧海上山，蓬萊方丈有無間。舊聞草木皆仙藥，欲棄妻孥守市闤。雅志未成空自歎，故人相對若爲顔。酒醒却憶兒童事，長恨雙鳬去莫攀。
人事無涯生有涯，逝將歸釣漢江槎。乘桴我欲從安石，遁世誰能識子嗟。日上紅波浮翠巘，潮來白浪卷青沙。清談美景雙奇絕，不覺歸鞍带月華。
蒼梧奇事豈虛傳，荒怪還須問子年。遠託鰲頭轉滄海，來依鵬背負青天。或云靈境歸賢者，又恐神功亦偶然。聞道新春恣遊覽，羨君平地作飛仙。
南岳諸劉豈易逢，相望無復馬牛風。山公雖見無多子，社燕何由戀塞鴻。
高才晚歲終難進，勇退當年正急流。不獨二疏爲可慕，他時當有景孫樓。
漱石先生難可意，齧氈校尉久無朋。應知客路愁無奈，故遣吟詩調李陵。
雲雨休排神女車，忠州老病畏人誇。詩豪正值安仁在，空看河陽滿縣花。
膠西未到吾能說，桑柘禾麻不見春。不羨京塵騎馬客，羨他淮月弄舟人。
漢家殊未識經綸，入手功名事事新。百尺穿成連夜井，千金購得解飛人。
公業平時勸用儒，諸公何事起相圖。只言天下無健者，豈信車中有布乎。
舊聞老蚌生明珠，未省老兔生於菟。老兔自謂月中物，不騎快馬騎蟾蜍。蟾蜍爬沙不肯行，坐令青衫垂白鬚。於菟駿猛不類渠，指揮黄熊駕黑貙。丹砂紫麝不用塗，眼光百步走妖狐。妖狐莫誇智有餘，不勞摇牙咀爾徒。
城東坡隴何所似，風吹海濤低復起。城中病守無所爲，走馬來尋鐵溝水。鐵溝水淺不容輈，恰似當年韓與侯。有魚無魚何足道，駕言聊復寫我憂。孤村野店亦何有，欲發狂言須斗酒。山頭落日側金盆，倒著接䍦搔白首。忽憶從軍年少時，輕裘細馬百不知。臂弓腰箭南山下，追逐長楊射獵兒。老去同君兩憔悴，犯夜醉歸人不避。明年定起故將軍，未肯先誅霸陵尉。
黄昏猶作雨纖纖，夜靜無風勢轉嚴。但覺衾裯如潑水，不知庭院已堆鹽。五更曉色來書幌，半夜寒聲落畫檐。試埽北臺看馬耳，未隨埋沒有雙尖。
城頭初日始翻鴉，陌上晴泥已沒車。凍合玉樓寒起粟，光摇銀海眩生花。遺蝗入地應千尺，宿麥連雲有幾家。老病自嗟詩力退，空吟冰柱憶劉叉。
已分酒杯欺淺懦，敢將詩律鬥深嚴。漁蓑句好應須畫，柳絮才高不道鹽。敗履尚存東郭足，飛花又舞謫仙檐。書生事業真堪笑，忍凍孤吟筆退尖。
九陌凄風戰齒牙，銀杯逐馬带隨車。也知不作堅牢玉，無奈能開頃刻花。得酒强歡愁底事，閉門高卧定誰家。臺前日暖君須愛，冰下寒魚漸可叉。
龍鍾三十九，勞生已强半。歲暮日斜時，還爲昔人歎。今年一線在，那復堪把玩。欲起强持酒，故交雲雨散。惟有病相尋，空齋爲老伴。蕭條燈火冷，寒夜何時旦。倦僕觸屏風，饑鼯嗅空案。數朝閉閣卧，霜髮秋蓬亂。傳聞使者來，策杖就梳盥。書來苦安慰，不怪造請緩。大夫忠烈後，高義金石貫。要當擊權豪，未肯覷衰懦。此生何所似，暗盡灰中炭。歸田計已决，此邦聊假館。三徑粗成資，一枝有餘暖。願君更信宿，庶奉一笑粲。
百年三萬日，老病常居半。其間互憂樂，歌笑雜悲歎。顛倒不自知，直爲神所玩。須臾便堪笑，萬事風雨散。自從識此理，久謝少年伴。逝將遊無何，豈暇讀城旦。非才更多病，二事可并案。愧煩賢使者，弭節整紛亂。喬侯瑚璉質，清廟嘗薦盥。奮髯百吏走，坐變齊俗緩。未遭甘鷁退，並進恥魚貫。每聞議論餘，凜凜激貪懦。莫邪當自躍，豈復煩爐炭。便慶朝秣越，未暮刷燕館。胡爲守故丘，眷戀桑榆暖。爲君叩牛角，一詠南山粲。
寒雞知將晨，饑鶴知夜半。亦如老病客，遇節嘗感歎。光陰等敲石，過眼不容玩。親友如摶沙，放手還復散。羈孤每自笑，寂寞誰肯伴。元達號神君，高論森月旦。紀明本賢將，汩沒事堆案。欣然肯相顧，夜閣燈火亂。盤空愧不飽，酒薄僅堪盥。雍容許著帽，不怪安石緩。雖無窈窕人，清唱弄珠貫。幸有縱橫舌，說劍起慵懦。二豪沉下位，暗火埋濕炭。豈似草玄人，默默老儒館。行看富貴逼，炙手借餘暖。應念苦思歸，登樓賦王粲。
君不見董召南，隠居行義孝且慈。天公亦恐無人知，故令雞狗相哺兒，又令韓老爲作詩。爾來三百年，名與淮水東南馳。此人世不乏，此事亦時有。楓橋三瑞皆目見，天意宛在虞鰥後。惟有此詩非昔人，君更往求無價手。
陶潛一縣令，獨飲仍獨醒。猶將公田二頃五十畝，種秫作酒不種秔。我今號爲二千石，歲釀百石何以醉賓客。請君莫笑銀杯小，爾來歲旱東海窄。會當拂衣歸故丘，作書貸粟監河侯。萬斛船中著美酒，與君一生長拍浮。
南山有佳色，無人空自奇。清詩爲題品，草木變芬菲。謝女得秀句，留待中郎歸。便當勤鞭策，僕倦馬亦饑。
送客客已去，尋花花未開。未能城裏去，且復水邊來。父老借問我，使君安在哉。今年好風雪，會見麥千堆。
春來六十日，笑口幾回開。會作堂堂去，何妨得得來。倦遊行老矣，舊隠賦歸哉。東望峨眉小，盧山翠作堆。
塵容已似服轅駒，野性猶同縱壑魚。出入巌巒千仞表，較量筋力十年初。雖無窈窕驅前馬，還有鴟夷挂後車。莫笑吟詩淡生活，當令阿買爲君書。
上界足官府，飛昇亦何益。還在此山中，相逢不相識。
博士雅好飲，空山誰與娛。莫向驪山去，君王不喜儒。
石室有金丹，山神不知秘。何必吐光芒，夜半驚童稚。
皎皎巌下泉，無人還自潔。不用比三星，清光同一月。
長安自不遠，蜀客苦思歸。莫教名障日，喚作小峨眉。
去年夏旱秋不雨，海畔居民飲鹹苦。今年春暖欲生蝝，地上戢戢多於土。預憂一旦開兩翅，口吻如風那肯吐。前時渡江入吳越，布陣橫空如項羽。農夫拱手但垂泣，人力區區固難禦。撲緣鬉毛困牛馬，啖齧衣服穿房戶。坐觀不救亦何心，秉畀炎火傳自古。荷鋤散掘誰敢後，得米濟饑還小補。常山山神信英烈，撝駕雷公訶電母。應憐郡守老且愚，欲把瘡痍手摩撫。山中歸時風色變，中路已覺商羊舞。夜窗騷騷鬧松竹，朝畦泫泫流膏乳。從來蝗旱必相資，此事吾聞老農語。庶將積潤掃遺孽，收拾豐歲還明主。縣前已窖八千斛，率以一升完一畝。更看蠶婦過初眠，未用賀客來旁午。先生筆力吾所畏，蹴踏鮑謝跨徐庾。偶然談笑得佳篇，便恐流傳成樂府。陋邦一雨何足道，吾君盛德九州普。中和樂職幾時作，試向諸生選何武。
城裏田員外，城西賀秀才。不愁家四壁，自有錦千堆。珍重尤奇品，艱難最後開。芳心困落日，薄艷戰輕雷。老守尤多病，壯懷先已灰。殷勤此粲者，攀折爲誰哉。玉腕揎紅袖，金樽瀉白醅。何當鑷霜鬢，强插滿頭回。
吉祥寺中錦千堆，前年賞花真盛哉，道人勸我清明來。腰鼓百面如春雷，打徹凉州花自開。沙河塘上插花回，醉倒不覺吳兒咍。豈知如今雙鬢摧，城西古寺沒蒿萊。有僧閉門手自栽，千枝萬葉巧剪裁。就中一叢何所似，馬瑙盤盛金縷杯。而我食菜方清齋，對花不飲花應猜。夜來雨雹如李梅，紅殘綠暗吁可哀。
我笑陶淵明，種秫二頃半。婦言既不用，還有責子歎。無弦則無琴，何必勞撫玩。我笑劉伯倫，醉髮蓬茅散。二豪苦不納，獨以鍤自伴。既死何用埋，此身同夜旦。孰云二子賢，自結兩重案。笑人還自笑，出口談治亂。一生溷塵垢，晚以道自盥。無成空得懶，坐此百事緩。仄聞頓夫子，講道出新貫。豈無一尺書，恐不記庸懦。陋邦貧且病，數米銖稱炭。慚愧章先生，十日坐空館。袖中出子詩，貪讀酒屢暖。狂言各須慎，勿使輸薪粲。
夢裏青春可得追，欲將詩句絆餘暉。酒闌病客惟思睡，蜜熟黄蜂亦懶飛。芍藥櫻桃俱掃地，鬢絲禪榻兩忘機。憑君借取法界觀，一洗人間萬事非。
安石榴花開最遲，絳裙深樹出幽菲。吾廬想見無限好，客子倦遊胡不歸。坐上一樽雖得滿，古來四事巧相違。令人却憶湖邊寺，垂柳陰陰晝掩扉。
家聲赫奕蓋并凉，也解微吟錦瑟傍。擘水取魚湖起浪，引杯看劍坐生光。風流別後人人憶，才器歸來種種長。不用更貪窮事業，風騷分付與沉湘。
西齋深且明，中有六尺床。病夫朝睡足，危坐覺日長。昏昏既非醉，踽踽亦非狂。褰衣竹風下，穆然中微凉。起行西園中，草木含幽香。榴花開一枝，桑棗沃以光。鳴鳩得美蔭，困立忘飛翔。黄鳥亦自喜，新音變圓吭。杖藜觀物化，亦以觀我生。萬物各得時，我生日皇皇。
小兒不識愁，起坐牽我衣。我欲嗔小兒，老妻勸兒癡。兒癡君更甚，不樂愁何爲。還坐愧此言，洗盞當我前。大勝劉伶婦，區區爲酒錢。
君王有意誅驕虜，椎破銅山鑄銅虎。聯翩三十七將軍，走馬西來各開府。南山伐木作車軸，東海取鼉漫戰鼓。汗流奔走誰敢後，恐乏軍興污資斧。保甲連村團未遍，方田訟牒紛如雨。爾來手實降新書，抉剔根株窮脈縷。詔書惻怛信深厚，吏能淺薄空勞苦。平生學問只流俗，衆裏笙竽誰比數。忽令獨奏鳳將雛，倉卒欲吹那得譜。況復連年苦饑饉，剝齧草木啖泥土。今年雨雪頗應時，又報蝗蟲生翅股。憂來洗盞欲强醉，寂寞虛齋卧空甒。公厨十日不生煙，更望紅裙踏筵舞。故人屢寄山中信，只有當歸無別語。方將雀鼠偷太倉，未肯衣冠挂神武。吳興丈人真得道，平日立朝非小補。自從四方冠蓋鬧，歸作二浙湖山主。高蹤已自雜漁釣，大隠何曾棄簪組。去年相從殊未足，問道已許談其粗。逝將棄官往卒業，俗緣未盡那得睹。公家只在霅溪上，上有白雲如白羽。應憐進退苦皇皇，更把安心教初祖。
少年才氣冠當時，晚節孤風益自奇。君勝宜爲夫子後，林宗不愧蔡邕碑。南荒尚記誅元惡，東越誰能事細兒。耆舊如今幾人在，爲君無憾爲時悲。
小堰門頭柳繫船，吳山堂上月侵筵。潮聲半夜千巌響，詩句明朝萬口傳。豈意日斜庚子後，忽驚歲在巳辰年。佳城一閉無窮事，南望題詩淚灑箋。
孤山寺下水侵門，每到先看醉墨痕。楚相未亡談笑是，中郎不見典刑存。君先去踏塵埃陌，我亦來尋桑棗村。回首西湖真一夢，灰心霜鬢更休論。
閨庭蘭玉照鄉閭，自昔雖貧樂有餘。豈獨家人在中饋，却因麟趾識關雎。雲軿忽已歸仙府，喬木依然擁舊盧。忍把還鄉千斛淚，一時灑向老萊裾。
小桃破萼未勝春，羅綺叢中第一人。聞道使君歸去後，舞衫歌扇總成塵。
列子御風殊不惡，猶被莊生譏數數。步兵飲酒中散琴，於此得全非至樂。樂全居士全於天，維摩丈室空翛然。平生痛飲今不飲，無琴不獨琴無弦。我公天與英雄表，龍章鳳姿照魚鳥。但令端委坐廟堂，北狄西戎談笑了。如今老去苦思歸，小字親書寄我詩。試問樂全全底事，無全何處更相虧。
高才本出朝廷右，能事方推德業餘。每見便聞曹植句，至今傳寶魏華書。濟南名士新彫喪，劍外生祠已潔除。欲寄西風兩行淚，依然喬木鄭公廬。
西湖天下景，游者無愚賢。淺深隨所得，誰能識其全。嗟我本狂直，早爲世所捐。獨專山水樂，付與寧非天。三百六十寺，幽尋遂窮年。所至得其妙，心知口難傳。至今清夜夢，耳目餘芳鮮。君持使者節，風采爍雲煙。清流與碧巘，安肯爲君妍。胡不屏騎從，暫借僧榻眠。讀我壁間詩，清凉洗煩煎。策杖無道路，直造意所便。應逢古漁父，葦間自延緣。問道若有得，買魚勿論錢。
白髮相望兩故人，眼看時事幾番新。曲無和者應思郢，論少卑之且借秦。歲惡詩人無好語，夜長鰥守向誰親。少思多睡無如我，鼻息雷鳴撼四鄰。
何人勸我此間來，絃管生衣甑有埃。綠蟻沾唇無百斛，蝗蟲撲面已三回。磨刀入谷追窮寇，灑涕循城拾棄孩。爲郡鮮歡君莫歎，猶勝塵土走章臺。
青蓋前頭點皂旗，黄茅岡下出長圍。弄風驕馬跑空立，趁兔蒼鷹掠地飛。回望白雲生翠巘，歸來紅葉滿征衣。聖明若用西凉簿，白羽猶能效一揮。
山西從古說三明，誰信儒冠也捍城。竿上鯨鯢猶未掩，草中狐兔不須驚。東州趙傁飲無敵，南國梅仙詩有聲。向不如皋閑射雉，歸來何以得卿卿。
十載飄然未可期，那堪重作看花詩。門前惡語誰傳去，醉後狂歌自不知。刺舌君今猶未戒，灸眉吾亦更何辭。相從痛飲無餘事，正是春容最好時。
方丈仙人出淼茫，高情猶愛水雲鄉。功名誰使連三捷，身世何緣得兩忘。早歲歸休心共在，他年相見話偏長。只因未報君恩重，清夢時時到玉堂。
絳闕雲臺總有名，應須極貴又長生。鼎中龍虎黄金賤，松下龜蛇綠骨輕。霅水未渾纓可濯，弁峰初見眼應明。兩卮春酒真堪羨，獨占人間分外榮。
前生我已到杭州，到處長如到舊遊。更欲洞霄爲隠吏，一庵閑地且相留。
狂吟跌宕無風雅，醉墨淋漓不整齊。應爲詩人一回顧，山僧未忍掃黄泥。
柏堂南畔竹如雲，此閣何人是主人。但遣先生披鶴氅，不須更畫樂天真。
景疏樓上喚蛾眉，君到應先誦此詩。若見孟公投轄飲，莫忘衝雪送君時。
我生百事常隨緣，四方水陸無不便。扁舟渡江適吳越，三年飲食窮芳鮮。金虀玉膾飯炊雪，海螯江柱初脫泉。臨風飽食甘寢罷，一甌花乳浮輕圓。自從捨舟入東武，沃野便到桑麻川。剪毛胡羊大如馬，誰記鹿角腥盤筵。厨中蒸粟堆飯甕，大杓更取酸生涎。柘羅銅碾棄不用，脂麻白土須盆研。故人猶作舊眼看，謂我好尚如當年。沙溪北苑强分別，水脚一綫爭誰先。清詩兩幅寄千里，紫金百餠費萬錢。吟哦烹噍兩奇絕，只恐偷乞煩封纏。老妻稚子不知愛，一半已入薑鹽煎。人生所遇無不可，南北嗜好知誰賢。死生禍福久不擇，更論甘苦爭蚩妍。知君窮旅不自釋，因詩寄謝聊相鎸。
文章恨不見文園，禮樂方將訪石泉。何事庵中著光祿，枉教閑處筆如椽。
城中太守的何人，林下先生非我身。若向庵中覓光祿，雪中履迹鏡中真。
孤燈照影夜漫漫，拈得花枝不忍看。白髮敧簪羞彩勝，黄耆煮粥薦春盤。東方烹狗陽初動，南陌爭牛卧作團。老子從來興不淺，向隅誰有滿堂歡。
齋居卧病禁烟前，辜負名花已一年。此日使君不强喜，早春風物爲誰妍。青衫公子家千里，白髮先生杖百錢。曷不相將來問病，已教呼取散花天。
美人如春風，著物物未知。羈愁似冰雪，見子先流凘。子從徐方來，吏民舉熙熙。扶病出見之，驚我一何衰。知我久慵倦，起我以新詩。詩詞如醇酒，盎然熏四支。徑飲不覺醉，欲和先昏疲。西齋有蠻帳，風雨夜紛披。放懷語不擇，撫掌笑脫頤。別來今幾何，春物已含姿。柳色日夜暗，子來竟何時。徐方雖云樂，東山禁游嬉。又無狂太守，何以解憂思。聞子有賢婦，華堂詠螽斯。曷不倒囊橐，賣劍買蛾眉。不用教絲竹，唱我新歌詞。
朱欄畫柱照湖明，白葛烏紗曳履行。橋下龜魚晚無數，識君拄杖過橋聲。
貪看翠蓋擁紅粧，不覺湖邊一夜霜。卷却天機雲錦段，從教匹練寫秋光。
雨昏石硯寒雲色，風動牙籤亂葉聲。庭下已生書带草，使君疑是鄭康成。
不嫌冰雪繞池看，誰似詩人巧耐寒。記取羲之洗硯處，碧琉璃下黑蛟蟠。
晚節先生道轉孤，歲寒惟有竹相娛。粗才杜牧真堪笑，喚作軍中十萬夫。
雨折霜乾不耐秋，白花黄葉使人愁。月明小艇湖邊宿，便是江南鸚鵡洲。
秋歸南浦蟪蛄鳴，霜落橫湖沙水清。卧雨幽花無限思，抱叢寒蝶不勝情。
陰晴朝暮幾回新，已向虛空付此身。出本無心歸亦好，白雲還似望雲人。
漾水東流舊見經，銀潢左界上通靈。此臺試向天文覓，閣道中間第幾星。
月與高人本有期，挂簷低戶映蛾眉。只從昨夜十分滿，漸覺冰輪出海遲。
此間真趣豈容談，二樂并君已是三。仁智更煩訶妄見，坐令魯叟作瞿曇。
聞道池亭勝兩川，應須爛醉答雲烟。勸君多揀長腰米，消破亭中萬斛泉。
縱橫憂患滿人間，頗怪先生日日閑。昨夜清風眠北牖，朝來爽氣在西山。
解籜新篁不自持，嬋娟已有歲寒姿。要看凜凜霜前意，須待秋風粉落時。
殷勤稽首維摩詰，敢問如何是法門。彈指未終千偈了，向人還道本無言。
亭下佳人錦繡衣，滿身瓔珞綴明璣。晚香消歇無尋處，花已飄零露已晞。
水軒花榭兩爭妍，秋月春風各自偏。惟有此亭無一物，坐觀萬景得天全。
身輕步穩去忘歸，四柱亭前野彴微。忽悟過溪還一笑，水禽驚落翠毛衣。
烟紅露綠曉風香，燕舞鶑啼春日長。誰道使君貧且老，繡屏錦帳咽笙簧。
曲池流水細鱗鱗，高會傳觴似洛濱。紅粉翠蛾應不要，畫船來往勝於人。
日日移床趁下風，清香不斷思何窮。若爲化作龜千歲，巢向田田亂葉中。
長憶故山寒食夜，野荼蘼發暗香來。分無素手簪羅髻，且折霜蕤浸玉醅。
漢川修竹賤如蓬，斤斧何曾赦籜龍。料得清貧饞太守，渭川千畝在胸中。
溶溶晴港漾春暉，蘆筍生時柳絮飛。還有江南風物否，桃花流水鮆魚肥。
少年辛苦事犁鋤，剛厭青山遶故居。老覺華堂無意味，却須時到野人廬。
寄語庵前抱節君，與君到處合相親。寫真雖是文夫子，我亦真堂作記人。
金橙縱復里人知，不見鱸魚價自低。須是松江烟雨裏，小船燒薤擣香虀。
不種夭桃與綠楊，使君應欲候農桑。春畦雨過羅紈膩，夏壠風來餠餌香。
漢水巴山樂有餘，一麾從此首歸途。北園草木憑君問，許我他年作主無。
白首歸來種萬松，待看千尺舞霜風。年拋造物陶甄外，春在先生杖屨中。楊柳長齊低戶暗，櫻桃爛熟滴階紅。何時却與徐元直，共訪襄陽龐德公。
雜花狼藉占春餘，芍藥開時掃地無。兩寺粧成寶瓔珞，一枝爭看玉盤盂。佳名會作新翻曲，絕品難逢舊畫圖。從此定知年穀熟，姑山親見雪肌膚。
花不能言意可知，令君痛飲更無疑。但持白酒勸嘉客，直待瓊舟覆玉彝。負郭相君初擇地，看羊屬國首吟詩。吾家豈與花相厚，更問殘芳有幾枝。
我公厭富貴，常苦勳業尋。相期赤松子，永望白雲岑。清風出談笑，萬竅爲號吟。吟成超然詩，洗我蓬之心。嗟我本何人，麋鹿强冠襟。身微空志大，交淺屢言深。囑公如得謝，呼我幸寄音。但恐酒錢盡，煩公揮橐金。
破匣哀鳴出素虬，倦看鶂鶂聽呦呦。明朝只恐兼烹鶴，此去還須却佩牛。便可先呼報恩子，不妨仍带醉鄉侯。他年萬騎歸應好，奈有移文在故丘。
金錢石竹道傍秋，翠黛紅裙馬上謳。無限小兒齊拍手，山公又作習池遊。
膠西高處望西川，應在孤雲落照邊。瓦屋寒堆春後雪，峨眉翠掃雨餘天。治經方笑春秋學，好士今無六一賢。且待淵明賦歸去，共將詩酒趁流年。
麥穗人許長，穀苗牛可沒。天公獨何意，忍使蝗蟲發。驅攘著令典，農事安可忽。我僕既胼胝，我馬亦款矻。飛騰漸云少，筋力亦已竭。苟無百篇詩，何以醒睡兀。初如疏畎澮，漸若决澥渤。往來供十吏，腕脫不容歇。平生輕妄庸，熟視笑魏勃。愛君有逸氣，詩壇專斬伐。民病何時休，吏職不可越。慎毋及世事，向空書咄咄。
西望穆陵關，東望琅邪臺。南望九仙山，北望空飛埃。相將叫虞舜，遂欲歸蓬萊。嗟我二三子，狂飲亦荒哉。紅裙欲仙去，長笛有餘哀。清歌入雲霄，妙舞纖腰回。自從有此山，白石封蒼苔。何嘗有此樂，將去復徘徊。人生如朝露，白髮日夜催。棄置當何言，萬劫終飛灰。
薄薄酒，勝茶湯，粗粗布，勝無裳，醜妻惡妾勝空房。五更待漏靴滿霜，不如三伏日高睡足北窗凉。珠襦玉柙萬人相送歸北邙，不如懸鶉百結獨坐負朝陽。生前富貴，死後文章，百年瞬息萬世忙。夷齊盜跖俱亡羊，不如眼前一醉是非憂樂兩都忘。
薄薄酒，飲兩鍾，粗粗布，著兩重。美惡雖異醉暖同，醜妻惡妾壽乃公。隠居求志義之從，本不計較東華塵土北窗風。百年雖長要有終，富死未必輸生窮。但恐珠玉留君容，千載不朽遭樊崇。文章自足欺盲聾，誰使一朝富貴面發紅。達人自達酒何功，世間是非憂樂本來空。
先帝親收十五人，四方爭看擊鵬鵾。如君事業真堪用，顧我衰遲不足論。出處升沉十年後，死生契闊幾人存。他時京口尋遺跡，宿草猶應有淚痕。
避謗詩尋醫，畏病酒入務。蕭條北窗下，長日誰與度。今年苦炎熱，草木困薰煮。況我早衰人，幽居氣如縷。秋來有佳興，秫稻已含露。還復此微吟，往和糟牀注。
何處覓新秋，蕭然北臺上。秋來未云幾，風日已清亮。雲間聳孤翠，林表浮遠漲。新棗漸堪剝，晚瓜猶可餉。西風送落日，萬竅含悽愴。念當急行樂，白髮不汝放。
趙子吟詩如潑水，一揮三百六十字。奈何效我欲尋醫，恰似西施藏白地。趙子飲酒如淋灰，一年十萬八千杯。若不令君早入務，飲竭東海生黄埃。我衰臨政多繆錯，羨君精采如秋鶚。頗哀老子令日飲，爲君坐嘯主畫諾。
壞壁題詩已五年，故人風物兩依然。定知來歲中秋月，又照先生枕麴眠。
聞君有婦賢且廉，勸君慎勿爲楚相。不羨紫駝分御食，自遣赤脚沽村釀。嗟君老狂不知愧，更吟醜婦惡嘲謗。諸生聞語定失笑，冬暖號寒卧無帳。碧香近出帝子家，鵝兒破殻酥流盎。不學劉伶獨自飲，一壺往助齊眉餉。
長安小吏天所放，日夜歌呼和丞相。豈知後世有阿瞞，北海樽前捉私釀。先生未出禁酒國，詩語孤高常近謗。幾回無酒欲沽君，却畏有司書簿帳。酸寒可笑分一斗，日飲無何足袁盎。更將險語壓衰翁，只恐自是臺無餉。
東鄰主人游不歸，悲歌夜夜聞舂相。門前人鬧馬嘶急，一家喜氣如春釀。王事何曾怨獨賢，室人豈忍交謫謗。大兒踉蹡越門限，小兒咿啞語繡帳。定教舞袖掣伊凉，更想夜庖鳴甕盎。題詩送酒君勿誚，免使退之嘲一餉。
妙齡馳譽百夫雄，晚節忘懷大隠中。悃愊無華真漢吏，文章爾雅稱吾宗。趨時肯負平生志，有子還應不死同。惟我閑思十年事，數行老淚寄西風。
恨無負郭田二頃，空有載行書五車。江上青山橫絕壁，雲間細路躡飛蛇。雞號黑暗通蠻貨，蜂鬧黄連採蜜花。共怪河南門下客，不應萬里向長沙。
指點先憑采藥翁，丹青化出大槐宮。眼明小閣浮烟翠，齒冷新詩嚼雪風。二華行看雄陝右，九仙今已壓京東。此生的有尋山分，已覺溫台落手中。
西湖三載與君同，馬入塵埃鶴入籠。東海獨來看出日，石橋先去踏長虹。遥知別後添華髮，時向樽前說病翁。所恨蜀山君未見，他年携手醉郫筒。
晚雨纖纖變玉霙，小庵高卧有餘清。夢驚忽有穿窗片，夜靜惟聞瀉竹聲。稍壓冬溫聊得健，未濡秋旱若爲耕。天公用意真難會，又作春風爛漫晴。
秋禾不滿眼，宿麥種亦稀。永愧此邦人，芒刺在膚肌。平生五千卷，一字不救饑。方將怨無襦，忽復歌緇衣。堂堂孔北海，直氣凜羣兒。朱輪未及郊，清風已先馳。何以累君子，十萬貧與羸。滔滔滿四方，我行竟安之。何時劍關路，春山聞子規。
莫笑官居如傳舍，故應人世等浮雲。百年父老知誰在，惟有雙松識使君。
舉酒屬雩泉，白髮日夜新。何時泉中天，復照泉上人。二年飲泉水，魚鳥亦相親。還將弄泉手，遮日向西秦。
春風小院初來時，壁間惟見使君詩。應問使君何處去，憑花說與春風知。年年歲歲何窮已，花似今年人老矣。去年崔護若重來，前度劉郎在千里。
白髮郎潛舊使君，至今人道最能文。隻雞敢忘橋公語，下馬來尋董相墳。冬月負薪雖得免，鄰人吹笛不堪聞。死生契闊君休問，灑淚西南向白雲。
除夜雪相留，元日晴相送。東風吹宿酒，瘦馬兀殘夢。葱曨曉光開，旋轉餘花弄。下馬成野酌，佳哉誰與共。須臾晚雲合，亂灑無缺空。鵝毛垂馬騣，自怪騎白鳳。三年東方旱，逃戶連敧棟。老農釋耒歎，淚入饑腸痛。春雪雖云晚，春麥猶可種。敢怨行役勞，助爾歌飯甕。
超然臺上雪，城郭山川兩奇絕。海風吹碎碧琉璃，時見三山白銀闕。蓋公堂前雪，綠窗朱戶相明滅。堂中美人雪爭妍，粲然一笑玉齒頰。就中山堂雪更奇，青松怪石亂瓊絲。惟有使君游不歸，五更馬上愁斂眉。君不是淮西李侍中，夜入蔡州縛取吳元濟。又不是襄陽孟浩然，長安道上騎馿吟雪詩。何當閉門飲美酒，無人毀譽河東守。
敝裘羸馬古河濱，野闊天低糝玉塵。自笑餐氈典屬國，來看換酒謫仙人。宦遊到處身如寄，農事何時手自親。剩作新詩與君和，莫因風雨廢鳴晨。
夜擁笙歌霅水濱，回頭樂事總成塵。今年送汝作太守，到處逢君是主人。聚散細思都是夢，身名漸覺兩非親。相從繼燭何須問，蝙蝠飛時日正晨。
偶對先生盡一樽，醉看萬物洶崩奔。優游共我聊卒歲，骯髒如君合倚門。只恐掉頭難久住，應須傾蓋便深論。固知嚴勝風流在，又見長身十世孫。
小人真闇事，閑退豈公難。道大吾何病，言深聽者寒。憂時雖早白，駐世有還丹。得酒相逢樂，無心所遇安。去年行萬里，蜀路走千盤。投老身彌健，登山意未闌。西游爲櫻筍，東道盡鵷鸞。杖屨携兒去，園亭借客看。折花斑竹寺，弄水石樓灘。鬻馬衰憐白，驚雷怯笑韓。蘚書標洞府，松蓋偃天壇。試與劉夫子，重尋靖長官。
公老我亦衰，相見恨不數。臨行一杯酒，此意重山岳。歌詞白紵清，琴弄黄鍾濁。詩新眇難和，飲少僅可學。欲參兵部選，有力誰如犖。且作東諸侯，山城雄鼓角。南游許過我，不憚千里邈。會當聞公來，倒屣髮一握。
南山之下，汧渭之間，想見開元天寶年。八坊分屯隘秦川，四十萬匹如雲烟。騅駓駰駱驪騮騵，白魚赤兔騂皇䮧。龍顱鳳頸獰且妍，奇姿逸德隠駑頑。碧眼胡兒手足鮮，歲時剪刷供帝閑。柘袍臨池侍三千，紅粧照日光流淵。樓下玉螭吐清寒，往來蹙踏生飛湍。衆工舐筆和朱鉛，先生曹霸弟子韓。廐馬多肉尻脽圓，肉中畫骨誇尤難，金羈玉勒繡羅鞍。鞭箠刻烙傷天全，不如此圖近自然。平沙細草荒芊綿，驚鴻脫兔爭後先。王良挾策飛上天，何必俯首服短轅。
十年不還鄉，兒女日夜長。豈惟催老大，漸復成彫喪。每聞耆舊亡，涕泣聲輒放。老任況奇逸，先子推輩行。文章少得譽，詩語尤清壯。吏能復所長，談笑萬夫上。自喜作劇縣，偏工破豪黨。奮髯走猾吏，嚼齒對姦將。哀哉命不偶，每以才得謗。竟使落窮山，青衫就黄壤。宦游久不樂，江海永相望。退耕本就君，時節相勞餉。此懷今不遂，歸見纍纍葬。望哭國西門，落日銜千嶂。平生惟一子，抱負珠在掌。見之齠齔中，已有食牛量。他年如入洛，生死一相訪。惟有王濬沖，心知中散狀。
冗士無處著，寄身范公園。桃李忽成陰，薺麥秀已繁。閉門春晝永，惟有黄蜂喧。誰人肯携酒，共醉榆柳村。髯卿獨何者，一月三到門。我不往拜之，髯來意彌敦。堂堂元老後，亹亹仁人言。憶在錢塘歲，情好均弟昆。時於冰雪中，笑語作春溫。欲飲徑相覓，夜開叢竹軒。搜尋到篋笥，鮓醢無復存。每愧烟火中，玉腕親炮燔。別來今幾何，相對如夢魂。告我當北渡，新詩侑清樽。坡陀太行麓，洶湧黄河翻。仕宦非不遇，王畿西北垣。斯民如魚耳，見網則驚奔。皎皎千丈清，不如尺水渾。刑政雖首務，念當養其源。一聞襦袴音，盜賊安足論。
功利爭先變法初，典型獨守老成餘。窮人未信詩能爾，倚市懸知繡不如。代北諸生漸狂簡，牀頭雜說爲爬梳。歸來問雁吾何敢，疾世王符解著書。
我欲歸休瑟漸希，舞雩何日著春衣。多情白髮三千丈，無用蒼皮四十圍。晚覺文章真小技，早知富貴有危機。爲君垂涕君知否，千古華亭鶴自飛。
此身無用且東來，頼有江山慰不才。舊尹未嫌衰廢久，清樽猶許再三開。滿城遺愛知誰繼，極目扁舟挽不回。歸去青雲還記否，交遊勝絕古城隈。
大旆傳聞載酒過，小詩未忍著磚磨。陽關三疊君須秘，除却膠西不解歌。
歲歲開園成故事，年年行樂不辜春。今年太守尤難繼，慈愛聰明惠利人。
梨花淡白柳深青，柳絮飛時花滿城。惆悵東欄二株雪，人生看得幾清明。
蜂腰鶴膝嘲希逸，春蚓秋蛇病子雲。醉裏自書醒自笑，如今二絕更逢君。
城西千葉豈不好，笑舞春風醉臉丹。何似後堂冰玉潔，遊蜂非意不相干。
燕子人亡三百秋，捲簾那復似揚州。西行未必能勝此，空唱崔徽上白樓。
我擊藤床君唱歌，明年六十奈君何。醉顛只要裝風景，莫向人前自洗磨。
青山在屋上，流水在屋下。中有五畝園，花竹秀而野。花香襲杖屨，竹色侵杯斝。樽酒樂餘春，棋局消長夏。洛陽古多士，風俗猶爾雅。先生卧不出，冠蓋傾洛社。雖云與衆樂，中有獨樂者。才全德不形，所貴知我寡。先生獨何事，四海望陶冶。兒童誦君實，走卒知司馬。持此欲安歸，造物不我捨。名聲逐吾輩，此病天所赭。撫掌笑先生，年來效瘖啞。
高田生黄埃，下田生蒼耳。蒼耳亦已無，更問麥有幾。蛟龍睡足亦解慚，二麥枯時雨如洗。不知雨從何處來，但聞呂梁百步聲如雷。試上城南望城北，際天菽粟青成堆。饑火燒腸作牛吼，不知待得秋成否。半年不雨坐龍慵，共怨天公不怨龍。今朝一雨聊自贖，龍神社鬼各言功。無功日盜太倉穀，嗟我與龍同此責。勸農使者不汝容，因君作詩先自劾。
平明坐衙不暖席，歸來閉閣閑終日。卧聞客至倒屣迎，兩眼蒙籠餘睡色。城東泗水步可到，路轉河洪翻雪白。安得青絲絡駿馬，蹙踏飛波柳陰下。奮身三丈兩蹄間，振鬣長鳴聲自乾。少年狂興久已謝，但憶嘉陵繞劍關。劍關大道車方軌，君自不去歸何難。山中故人應大笑，築室種柳何時還。
彭城古戰國，孤客倦登臨。汴泗交流處，清潭百丈深。故人輕千里，繭足來相尋。何以娛嘉客，潭水洗君心。
騶騎傳呼出跨坊，簿書填委入充堂。誰教按部如何武，只許清尊對孟光。婉娩有時來入夢，溫柔何日聽還鄉。酸寒病守尤堪笑，千步空餘僕射場。
簿書顛倒夢魂間，知我疏慵肯見原。閑作閉門僧舍冷，卧聞吹枕海濤喧。忘懷杯酒逢人共，引睡文書信手翻。欲吐狂言喙三尺，怕君嗔我却須吞。
城南短李好交遊，箕踞狂歌不自由。尊主庇民君有道，樂天知命我無憂。醉呼妙舞留連夜，閑作清詩斷送秋。瀟灑使君殊不俗，樽前容我攬須不。
老弟東來殊寂寞，故人留飲慰酸寒。草荒城角開新徑，雨入河洪失舊灘。車馬追陪迹未掃，唱酬往復字應漫。此詩更欲憑君改，待與江南子布看。
君雖爲我此遲留，別後淒涼我已憂。不見便同千里遠，退歸終作十年游。恨無揚子一區宅，懶卧元龍百尺樓。聞道鵷鸞滿臺閣，網羅應不到沙鷗。
五斗塵勞尚足留，閉關却欲治幽憂。羞爲毛遂囊中穎，未許朱雲地下遊。無事會須成好飲，思歸時欲賦登樓。羨君幕府如僧舍，日向城南看浴鷗。
彭城官居冷如水，誰從我遊顔氏子。我衰且病君亦窮，衰窮相守正其理。胡爲一朝捨我去，輕衫觸熱行千里。問君無乃求之與，答我不然聊爾耳。京師萬事日日新，故人如故今有幾。君知牛行相君宅，扣門但覓王居士。清詩草聖俱入妙，別後寄我書連紙。苦恨相思不相見，約我重陽嗅霜蕊。君歸可喚與俱來，未應指目妨進擬。太一老仙閑不出，踵門問道今時矣。因行過我路幾何，願君推挽加鞭箠。吾儕一醉豈易得，買羊釀酒從今始。
黄鷄啄蝎如啄黍，窗間守宮稱蝎虎。闇中繳尾伺飛蟲，巧捷功夫在腰膂。跂跂脈脈善緣壁，陋質從來誰比數。今年歲旱號蜥蜴，狂走兒童鬧歌舞。能銜渠水作冰雹，便向蛟龍覓雲雨。守宮努力搏蒼蠅，明年歲旱當求汝。
別期漸近不堪聞，風雨蕭蕭已斷魂。猶勝相逢不相識，形容變盡語音存。
但令朱雀長金花，此別還同一轉車。五百年間誰復在，會看銅狄兩咨嗟。
葱蒨門前路，行穿翠密中。却來堂上看，巌谷意無窮。
夭矯庭中檜，枯枝鵲踏消。瘦皮纏鶴骨，高頂轉龍腰。
窈窕山頭井，潛通伏澗清。欲知深幾許，聽放轆轤聲。
郊原雨初足，風日清且好。病守亦欣然，肩輿白門道。荒田咽蛩蚓，村巷懸梨棗。下有幽人居，閉門空雀噪。西風高正厲，落葉紛可掃。孤童卧斜日，病馬放秋草。墟里通有無，垣牆任摧倒。君家本冠蓋，絲竹鬧鄰保。脫身聲利中，道德自濯澡。躬耕抱羸疾，奉養百歲老。詩書膏吻頰，菽水媚翁媼。饑寒天隨子，杞菊自擷芼。慈孝董邵南，雞狗相乳抱。吾生如寄耳，歸計失不早。故山豈敢忘，但恐迫華皓。從君好種秫，斗酒時自勞。
養氣如養兒，棄官如棄泥。人皆笑子拙，事定竟誰迷。歸耕獨患貧，問子何所齎。尺宅足自庇，寸田有餘畦。明珠照短褐，陋室生虹霓。雖無孔方兄，顧有法喜妻。彈琴一長嘯，不答阮與嵇。曹南劉夫子，名與子政齊。家有鴻寶書，不鑄金褭蹄。促膝問道要，遂蒙分刀圭。不忍獨不死，尺書肯見梯。我生本强鄙，少以氣自擠。孤舟倒江河，赤手攬象犀。年來稍自笑，留氣下暖臍。苦恨聞道晚，意象颯已淒。空見孫思邈，區區賦病梨。
受降城下紫髯郎，戲馬臺前古戰場。恨君不取契丹首，金甲牙旗歸故鄉。
濟南春好雪初晴，行到龍山馬足輕。使君莫忘霅溪女，時作陽關腸斷聲。
暮雲收盡溢清寒，銀漢無聲轉玉盤。此生此夜不長好，明月明年何處看。
小園香霧曉蒙籠，醉守狂詞未必工。魯叟錄詩應有取，曲收彤管邶鄘風。
弱羽巢林在一枝，幽人蝸舍兩相宜。樂天長短三千首，却愛韋郎五字詩。
先君昔未仕，杜門皇祐初。道德無貧賤，風采照鄉閭。何嘗疏小人，小人自闊疏。出門無所詣，老史在郊墟。門前萬竿竹，堂上四庫書。高樹紅消梨，小池白芙蕖。常呼赤脚婢，雨中擷園蔬。矯矯任夫子，罷官還舊廬。是時里中兒，始識長者車。烹雞酌白酒，相對歡有餘。有如龐德公，往還葛與徐。妻子走堂下，主人竟誰歟。我時年尚幼，作賦慕相如。侍立看君談，精悍實起予。歲月曾幾何，耆老逝不居。史侯最先沒，孤墳拱桑樗。我亦涉萬里，清血滿襟袪。漂流二十年，始悟萬緣虛。獨喜任夫子，老佩刺史魚。威行烏白蠻，解辮請冠裾。方當入奏事，清廟陳璠璵。胡爲厭軒冕，歸意不少紓。上蔡有良田，黄沙走清渠。罷亞百頃稻，雍容十年儲。閑隨李丞相，搏射鹿與豬。蒼鷹十斤重，猛犬如黄馿。豈比陶淵明，窮苦自把耡。我今四十二，衰髮不滿梳。彭城古名郡，乏人偶見除。頭顱已可知，幾何不樵漁。會當相從去，芒鞋老菑畬。念子瘴江邊，懷抱向誰攄。頼我同年友，相歡出同輿。冰盤薦文鮪，玉斝傾浮蛆。醉中忽思我，清詩綴瓊琚。知我少所諧，教我時卷舒。世事日反覆，翩如風中旟。雀羅弔廷尉，秋扇悲婕妤。升沈一何速，喜怒紛衆狙。作詩謝二子，我師甯與蘧。
我少知子由，天資和而清。好學老益堅，表裏漸融明。豈獨爲吾弟，要是賢友生。不見六七年，微言誰與賡。常恐坦率性，放縱不自程。會合亦何事，無言對空枰。使人之意消，不善無由萌。森然有六女，包裹布與荆。無憂頼賢婦，藜藿等大烹。使子得行意，青衫陋公卿。明日無晨炊，倒床作雷鳴。秋眠我東閣，夜聽風雨聲。懸知不久別，妙理難細評。昨日忽出門，孤舟轉西城。歸來北堂上，古屋空崢嶸。退食悞相從，入門中自驚。南都信繁會，人事水火爭。念當閉閣坐，頹然寄聾盲。妻子亦細事，文章固虛名。會須掃白髮，不復用黄精。
雨葉風花日夜稀，一杯相屬竟何時。空虛豈敢酬瓊玉，枯朽猶能出菌芝。門外呂梁從迅急，胸中雲夢自逶遲。待君筆力追靈運，莫負南臺九日期。
知君月下見傾城，破恨懸知酒有兵。老守亡何惟日飲，將軍競病自詩鳴。花枝不共秋敧帽，筆陣空來夜斫營。愛惜微官將底用，他年只好寫銘旌。
無復龍山對孟嘉，西來河伯意雄夸。霜風可使吹黄帽，樽酒那能泛浪花。漫遣鯉魚傳尺素，却將燕石報瓊華。何時得見悲秋老，醉裏題詩字半斜。
霜林日夜西風急，老送君歸百憂集。清歌窈眇入行雲，雲爲不行天爲泣。紅葉黄花秋正亂，白魚紫蟹君須憶。憑君說向髯將軍，衰病相逢應不識。
珥筆西歸近紫宸，太平典冊不緣麟。付君此事寧論晉，載我當時舊過秦。門外想無千斛米，墓中知有百年人。看君兩眼明如鏡，休把春秋坐素臣。
此身與世真悠悠，蒼顔華髮誰汝留。强名太守古徐州，忘歸不如楚沐猴。魯人豈獨不知丘，蹸藉夫子無罪尤。異哉梁子清而修，不遠千里從我遊。瞭然正色懸雙眸，世之所馳子獨不。一經通明傳節侯，小楷精絕規摹歐。我衰廢學懶且媮，畏見問事賈長頭。別來紅葉黄花秋，夜夢見之起坐愁。遺我駁石盆與甌，黑質白章聲琳球。謂言山石生澗溝，追琢尚可王公羞。感子佳意能無酬，反將木瓜報珍投。學如富賈在博收，仰取俯拾無遺籌。道大如天不可求，修其可見致其幽。願子篤實慎勿浮，發憤忘食樂忘憂。
譜牒推關右，風流出靖恭。時情任險陂，家法故雍容。南去河千頃，餘惟酒一鍾。更誰哀老子，令得放疏慵。
君不見西漢元光元封間，河决瓠子二十年。鉅野東傾淮泗滿，楚人恣食黄河鱣。萬里沙回封禪罷，初遣越巫沉白馬。河公未許人力窮，薪芻萬計隨流下。吾君盛德如唐堯，百神受職河神驕。帝遣風師下約束，北流夜起澶州橋。東風吹凍收微淥，神功不用淇園竹。楚人種麥滿河淤，仰看浮槎棲古木。
河漲西來失舊谼，孤城渾在水光中。忽然歸壑無尋處，千里禾麻一半空。
二馬并驅攢八蹄，二馬宛頸騣尾齊。一馬任前雙舉後，一馬却避長鳴嘶。老髯奚官騎且顧，前身作馬通馬語。後有八匹飲且行，微流赴吻若有聲。前者既濟出林鶴，後者欲涉鶴俯啄。最後一匹馬中龍，不嘶不動尾摇風。韓生畫馬真是馬，蘇子作詩如見畫。世無伯樂亦無韓，此詩此畫誰當看。
側手區區豈易遮，奔流一瞬卷千家。共疑智伯初圍趙，猶有張湯欲漕斜。已坐迂疏來此地，分將勞苦送生涯。使君下策真堪笑，隠隠驚雷響踏車。
茫茫清泗遶孤岑，歸路相將得暫臨。試著芒鞋穿犖确，更然松炬照幽深。縱令司馬能鑱石，奈有中郎解摸金。强寫蒼崖留歲月，他年誰識此時心。
憶昔射策干先皇，珠簾翠幄分兩廂。紫衣中使下傳詔，跪奉冉冉聞天香。仰觀眩晃目生暈，但見曉色開扶桑。迎陽晚出步就坐，絳紗玉斧光照廊。野人不識日月角，彷彿尚記重瞳光。三年歸來真一夢，橋山松檜淒風霜。天容玉色誰敢畫，老師古寺晝閉房。夢中神授心有得，覺來信手筆已忘。幅巾常服儼不動，孤臣入門涕自滂。元老侑坐鬚眉古，虎臣立侍冠劍長。平生慣寫龍鳳質，肯顧草間猿與麞。都人踏破鐵門限，黄金白璧空堆床。爾來摹寫亦到我，謂是先帝白髮郎。不須覽鏡坐自了，明年乞身歸故鄉。
讀書想前輩，每恨生不早。紛紛少年場，猶得見此老。此老如松柏，不受霜雪槁。直從毫末中，自養到合抱。宏才乏近用，千歲自枯倒。文章餘正始，風節貫華皓。平生爲人爾，自爲薄如縞。是非雖難齊，反覆看愈好。前年旅吳越，把酒慶壽考。扣門無晨夜，百過迹未掃。但知從德公，未省厭丘嫂。別時公八十，後會知難保。昨日故人書，連年喪翁媼。傷心范橋水，漾漾舞寒藻。華堂不見人，瘦馬空戀皁。我欲江東去，匏樽酌行潦。鏡湖無賀監，慟哭稽山道。忍見萬松岡，荒池沒秋草。
亂山合沓圍彭門，官居獨在懸水村。居民蕭條雜麋鹿，小市冷落無雞豚。黄河西來初不覺，但訝清泗奔流渾。夜聞沙岸鳴甕盎，曉看雪浪浮鵬鯤。呂梁自古喉吻地，萬頃一抹何由吞。坐觀入市卷閭井，吏民走盡餘王尊。計窮路斷欲安適，吟詩破屋愁鳶蹲。歲寒霜重水歸壑，但見屋瓦留沙痕。入城相對如夢寐，我亦僅免爲魚黿。旋呼歌舞雜詼笑，不惜飲釂空瓶盆。念君官舍冰雪冷，新詩美酒聊相溫。人生如寄何不樂，任使絳蠟燒黄昏。宜房未築淮泗滿，故道堙滅瘡痍存。明年勞苦應更甚，我當畚鍤先黥髠。付君萬指伐頑石，千鎚雷動蒼山根。高城如鐵洪口快，談笑却掃看崩奔。農夫掉臂免狼顧，秋穀布野如雲屯。還須更置軟脚酒，爲君擊鼓行金樽。
身閑曷不長閉口，天寒正好深藏手。吟詩寫字有底忙，未脫多生宿塵垢。不蒙譏訶子厚疾，反更刻畫無鹽醜。征西自有家雞肥，太白應驚飯山瘦。與君相從知幾日，東風待得花開否。撥棄萬事勿復談，百觚之後那辭酒。
天生烝民，爲之鼻口。美者可嚼，芬者可嗅。美必有惡，芬必有臭。我無天游，六鑿交鬥。騖而不返，跬步商受。偉哉先師，安此微陋。孟賁股栗，虎豹却走。眇然其身，中亦何有。我求至樂，千載無偶。執瓢從之，忽焉在後。
君才有如切玉刀，見之凜凜寒生毛。願隨壯士斬蛟蜃，不願腰間纏錦絳。用違其才志不展，坐與胥史同疲勞。忽然眉上有黄氣，吾君漸欲收英髦。立談左右皆動色，一語徑破千言牢。我頃分符在東武，脫略萬事惟嬉遨。盡壞屏障通內外，仍呼騎曹爲馬曹。君爲使者見不問，反更對飲持雙螯。酒酣箕坐語驚衆，雜以嘲諷窮詩騷。世上小兒多忌諱，獨能容我真賢豪。爲我買田臨汶水，逝將歸去誅蓬蒿。安能終老塵土下，俯仰隨人如桔槹。
蔓菁宿根已生葉，韭芽戴土拳如蕨。爛蒸香薺白魚肥，碎點青蒿凉餠滑。宿酒初消春睡起，細履幽畦掇芳辣。茵陳甘菊不負渠，鱠縷堆盤纖手抹。北方苦寒今未已，雪底波稜如鐵甲。豈如吾蜀富冬蔬，霜葉露芽寒更茁。久拋松菊猶細事，苦筍江豚那忍說。明年投劾徑須歸，莫待齒摇并髮脫。
遊遍錢塘湖上山，歸來文字带芳鮮。羸童瘦馬從吾飲，陋巷何人似子賢。公業有田常乏食，廣文好客竟無氈。東歸不趁花時節，開盡春風誰與妍。
坐看奔湍遶石樓，使君高會百無憂。三犀竊鄙秦太守，八詠聊同沈隠侯。
濤頭寂寞打城還，章貢臺前暮靄寒。倦客登臨無限思，孤雲落日是長安。
白鵲樓前翠作堆，縈雲嶺路若爲開。故人應在千山外，不寄梅花遠信來。
朱樓深處日微明，皂蓋歸時酒半醒。薄暮漁樵人去盡，碧溪青嶂遶螺亭。
使君那暇日參禪，一望叢林一悵然。成佛莫教靈運後，著鞭從使祖生先。
却從塵外望塵中，無限樓臺烟雨濛。山水照人迷向背，只尋孤塔認西東。
雲烟縹緲鬰孤臺，積翠浮空雨半開。想見之罘觀海市，絳宮明滅是蓬萊。
回峰亂嶂鬰參差，雲外高人世得知。誰向空山弄明月，山中木客解吟詩。
夜讀孟郊詩，細字如牛毛。寒燈照昏花，佳處時一遭。孤芳擢荒穢，苦語餘詩騷。水清石鑿鑿，湍激不受篙。初如食小魚，所得不償勞。又似煮彭𧑅，竟日持空螯。要當鬬僧清，未足當韓豪。人生如朝露，日夜火消膏。何苦將兩耳，聽此寒蟲號。不如且置之，飲我玉色醪。
我憎孟郊詩，復作孟郊語。饑腸自鳴喚，空壁轉饑鼠。詩從肺腑出，出輒愁肺腑。有如黄河魚，出膏以自煮。尚愛銅斗歌，鄙俚頗近古。桃弓射鴨罷，獨速短蓑舞。不憂踏船翻，踏浪不踏土。吳姬霜雪白，赤脚浣白紵。嫁與踏浪兒，不識離別苦。歌君江湖曲，感我長羈旅。
玉釵半脫雲垂耳，亭亭芙蓉在秋水。當時薄命一酸辛，千古華堂奉君子。水邊何處無麗人，近前試看丞相嗔。不如丹青不解語，世間言語原非真。知君被惱更愁絕，卷贈老夫驚老拙。爲君援筆賦梅花，未害廣平心似鐵。
萬木鎖雲龍，天留與戴公。路迷山向背，人在瀼西東。薺麥餘春雪，櫻桃落晚風。入城都不記，歸路醉眠中。
將軍破賊自草檄，論詩說劍俱第一。彭城老守本虛名，識字劣能欺項籍。風流別駕貴公子，欲把笙歌暖鋒鏑。紅旆朝開猛士噪，翠帷暮捲佳人出。東堂醉卧呼不起，啼鳥落花春寂寂。試教長笛傍耳根，一聲吹裂階前石。
從來蘇李得名雙，只恐全齊笑陋邦。詩似懸河供不辦，故欺張籍隴頭瀧。
簿書鼛鼓不知春，佳句相呼頼故人。寒食德公方上冢，歸來誰主復誰賓。
巡城已困塵埃瞇，執扑仍遭蟣蝨緣。欲脫布衫携素手，試開病眼點黄連。
先生生長匡廬山，山中讀書三十年。舊聞飲水師顔淵，不知治劇乃所便。偷兒夜探黑白丸，奮髯忽逢朱子元。半年羣盜誅七百，誰信家書藏九千。春風無事秋月閑，紅妝執樂豪且妍。紫衫玉带兩部全，琵琶一抹四十絃。客來留飲不計錢，齊人愛公如子産。兒啼卧路呼不還，我慚山郡空留連。牙兵部吏笑我寒，邀公飲酒公無難。約束官奴買花鈿，薰衣理髮夜不眠。曉來顛風塵暗天，我思其由豈坐慳。作詩愧謝公笑歡，歸來瑟縮愈不安。要當啖公八百里，豪氣一洗儒生酸。
清明初過酒闌珊，折得奇葩晚更妍。春色豈關吾輩事，老狂聊作坐中先。醉吟不耐敧紗帽，起舞從教落酒船。結習漸消留不住，却須還與散花天。
簿書叢裏過春風，酒聖時時且復中。紅燭照庭嘶騕褭，黄雞催曉唱玲瓏。老來漸減金釵興，醉後空驚玉筯工。月未上時應早散，免教壑谷問吾公。
芙蓉城中花冥冥，誰其主者石與丁。珠簾玉案翡翠屏，霞舒雲卷千娉婷。中有一人長眉青，炯如微雲淡疏星。往來三世空鍊形，竟坐誤讀黄庭經。天門夜開飛爽靈，無復白日乘雲軿。俗緣千劫磨不盡，翠被冷落淒餘馨。因過緱山朝帝廷，夜聞笙簫弭節聽。飄然而來誰使令，皎如明月入窗櫺。忽然而去不可執，寒衾虛幌風泠泠。仙宮洞房本不扃，夢中同躡鳳凰翎。徑度萬里如奔霆，玉樓浮空聳亭亭。天書雲篆誰所銘，遶樓飛步高竛竮。仙風鏘然韵流鈴，蘧蘧形開如酒醒。芳卿寄謝空丁寧，一朝覆水不返瓶。羅巾別淚空熒熒，春風花開秋葉零。世間羅綺紛羶腥，此身流浪隨滄溟。偶然相值兩浮萍，願君收視觀三庭。勿與嘉穀生蝗螟，從渠一念三千齡。下作人間尹與邢。
深宮無人春日長，沉香亭北百花香。美人睡起薄梳洗，燕舞鶑啼空斷腸。畫工欲畫無窮意，背立東風初破睡。若教回首却嫣然，陽城下蔡俱風靡。杜陵饑客眼長寒，蹇馿破帽隨金鞍。隔花臨水時一見，只許腰肢背後看。心醉歸來茅屋底，方信人間有西子。君不見孟光舉案與眉齊，何曾背面傷春啼。
兒童拍手鬧黄昏，應笑山公醉習園。縱使先生能一石，主人未肯獨留髠。
不肯惺惺騎馬迴，玉山知爲玉人頹。紫雲有語君知否，莫喚分司御史來。
樊素阿蠻皆已出，使君應作玉箏歌。可憐病士西窗下，一夜丹田手自摩。
百尺長松澗下摧，知君此意爲誰來。霜枝半折孤根出，尚有狂風急雨催。
何年白竹千鈞弩，射殺南山雪毛虎。至今顱骨带霜牙，尚作四海毛蟲祖。東方久旱千里赤，三月行人口生土。碧潭近在古城東，神物所蟠誰敢侮。上敧蒼石擁巌竇，下應清河通水府。眼光作電走金蛇，鼻息爲雲擢烟縷。當年負圖傳帝命，左右羲軒詔神禹。爾來懷寶但貪眠，滿腹雷霆瘖不吐。赤龍白虎戰明日，倒卷黄河作飛雨。嗟我豈樂鬬兩雄，有事徑須煩一怒。
我生固多憂，肉食嘗苦墨。軒然就一笑，猶得好飲力。聞君過雲龍，對酒兩靜默。急携清歌女，出郭及未昃。一歡難力致，邂逅有勝特。喧蜂集晚花，亂雀啅叢棘。山人樂此耳，寂寞誰侍側。何當求好人，聊使治要襋。使君自孤僨，此理誰相值。不如學養生，一氣服千息。
嗟予寡兄弟，四海一子由。故人雖云多，出處不我謀。弓車無停招，逝去勢莫留。僅存今幾人，各在天一陬。有如長庚月，到曉爛不收。宜我與夫子，相好手足侔。比年兩見之，賓主更獻酬。樂哉十日飲，衎衎和不流。論事到深夜，僵仆鈴與騶。頗嘗見使君，有客如此不。欲別不忍言，慘慘集百憂。念我野夫兄，知名三十秋。已得其爲人，不待風馬牛。他年林下見，傾蓋如白頭。
久客厭虜饌，枵然思南烹。故人知我意，千里寄竹萌。駢頭玉嬰兒，一一脫錦䙀。庖人應未識，旅人眼先明。我家拙厨膳，彘肉芼蕪菁。送與江南客，燒煮配香秔。”。
今日忽不樂，折盡園中花。園中亦何有，芍藥裊殘葩。久旱復遭雨，紛披亂泥沙。不折亦安用，折去還可嗟。棄擲亮未能，送與謫仙家。還將一枝春，插向兩髻丫。
去國光陰春雪消，還家蹤迹野雲飄。功名正自妨行樂，迎送纔堪博早朝。雖去友朋親吏卒，却辭讒謗得風謠。明年我亦江南去，不問雄繁與寂寥。
壁間一軸烟蘿子，盆裏千枝錦被堆。慣與先生爲酒伴，不嫌刺史亦顔開。纖纖入麥黄花亂，颯颯催詩白雨來。聞道君家好井水，歸軒乞得滿瓶回。
崎嶇世路最先回，窈窕華堂手自開。咄咄何曾書怪事，熙熙長覺似春臺。白砂碧玉味方永，黄紙紅旗心已灰。遥想閉門投轄飲，鵾絃鐵撥響如雷。
吟詩莫作秋蟲聲，天公怪汝鉤物情，使汝未老華髮生。芝蘭得雨蔚青青，何用自燔以出馨。細書千紙雜真行，新音百變口如鶑。異義蜂起弟子爭，舌翻濤瀾卷齊城。萬卷堆胸兀相撐，以病爲樂子未驚。我有至味非煎烹，是中之樂吁難名。綠槐如山闇廣庭，飛蝱繞耳細而清。敗席展轉卧見經，亦自不嫌翠織成。意行信足無溝坑，不識五郎呼作卿。吏民哀我老不明，相戒無復煩鞭刑。時臨泗水照星星，微風不起鏡面平。安得一舟如葉輕，卧聞郵籤報水程。蓴羹羊酪不須評，一飽且救饑腸鳴。
大杏金黄小麥熟，墜巢乳鵲拳新竹。故將俗物惱幽人，細馬紅粧滿山谷。提壺勸酒意雖重，杜鵑催歸聲更速。酒闌人散却關門，寂歷斜陽挂疏木。
小圃傍城郭，閉門芝朮香。名隨市人隠，德與佳木長。元化善養性，倉公多禁方。所活不可數，相逢旋相忘。但喜賓客來，置酒花滿堂。我欲東南去，再觀雙檜蒼。山茶想出屋，湖橘應過牆。木老德亦熟，吾言豈荒唐。
爲愛鵝溪白繭光，掃殘雞距紫毫芒。世間那有千尋竹，月落庭空影許長。
道人出山去，山色如死灰。白雲不解笑，青松有餘哀。忽聞道人歸，鳥語山容開。神光出寶髻，法雨洗浮埃。想見南北山，花發前後臺。寄聲問道人，借禪以爲詼。何所聞而去，何所見而回。道人笑不答，此意安在哉。昔年本不住，今者亦無來。此語竟非是，且食白楊梅。
雨足誰言春麥短，城堅不怕秋濤卷。日長惟有睡相宜，半脫紗巾落紈扇。芳草不鋤當戶長，珍禽獨下無人見。覺來身世都是夢，坐久枕痕猶著面。城西忽報故人來，急掃風軒炊麥飯。伏波論兵初矍鑠，中散談仙更清遠。南都從事亦學道，不惜腸空誇腦滿。問羊他日到金華，應許相將遊閬苑。
夜光明月非所投，逢年遇合百無憂。將軍百戰竟不侯，伯郎一斗得凉州。翹關負重君無力，十年不入紛華域。故人坐上見君文，謂是古人吁莫測。新詩說盡萬物情，硬黄小字臨黄庭。故人已去君未到，空吟河畔草青青。誰謂他鄉各異縣，天遣君來破吾願。一聞君語識君心，短李髯孫眼中見。江湖放浪久全真，忽然一鳴驚倒人。縱橫所值無不可，知君不怕新書新。千金敝帚那堪換，我亦淹留豈長算。山中既未决同歸，我聊爾耳君其漫。
貴人金多身復閑，爭買書畫不計錢。已將鐵石充逸少，更補朱繇爲道玄。烟薰屋漏裝玉軸，鹿皮蒼璧知誰賢。吳生畫佛本神授，夢中化作飛空仙。覺來落筆不經意，神妙獨到秋毫顛。昔我長安見此畫，歎息至寶空潸然。素絲斷續不忍看，已作蝴蝶飛聯翩。君能收拾爲補綴，體質散落嗟神全。誌公彷彿見刀尺，修羅天女猶雄妍。如觀老杜飛鳥句，脫字欲補知無緣。問君乞得良有意，欲將俗眼爲洗湔。貴人一見定羞怍，錦囊千紙何足捐。不須更用博麻縷，付與一炬隨飛烟。
疏疏簾外竹，瀏瀏竹間雨。窗扉靜無塵，几硯寒生霧。美人樂幽獨，有得緣無慕。坐依蒲褐禪，起聽風甌語。客來淡無有，灑掃凉冠履。濃茗洗積昏，妙香浄浮慮。歸來北堂闇，一一微螢度。此生憂患中，一餉安閑處。飛鳶悔前笑，黄犬悲晚悟。自非陶靖節，誰識此閑趣。
草書妙絕吾所兄，真書小低猶抗行。論文作詩俱不敵，看君談笑收降旌。去年逾月方出晝，爲君劇飲幾濡首。今年過我雖少留，寂寞陶潛方止酒。別時流涕攬君鬚，懸知此歡墮空虛。松下縱橫餘屐齒，門前轣轆想君車。怪君一身都是德，近之清潤淪肌骨。細思還有可恨時，不許藍橋見傾國。
水繞彭城樓，山圍戲馬臺。古來豪傑地，千載有餘哀。隆準飛上天，重瞳亦成灰。白門下呂布，大星隕臨淮。尚想劉德輿，置酒此徘徊。爾來苦寂寞，廢圃多蒼苔。河從百步響，山到九里回。山水自相激，夜聲轉風雷。蕩蕩清河堧，黄樓我所開。秋月墮城角，春風摇酒杯。遲君爲座客，新詩出瓊瑰。樓成君已去，人事固多乖。他年君倦游，白首賦歸來。登樓一長嘯，使君安在哉。
嘉穀卧風雨，稂莠登我場。陳前漫方丈，玉食慘無光。大哉天宇間，美惡更臭香。君看五六月，飛蚊殷回廊。茲時不少假，俯仰霜葉黄。期君蟠桃枝，千歲終一嘗。顧我如苦李，全生依路傍。紛紛不足道，悄悄徒自傷。
空山學仙子，妄意笙簫聲。千金得奇藥，開視皆豨苓。不知市人中，自有安期生。今君已度世，坐閱霜中蔕。摩挲古銅人，歲月不可計。閬風安在哉，要君相指似。
異時長笑王會稽，野鶩膻腥污刀几。暮年却得庾安西，自厭家雞題六紙。二子風流冠當代，顧與兒童爭慍喜。秦王十八已龍飛，嗜好晚將蛇蚓比。我生百事不掛眼，時人謬說云工此。世間有癖念誰無，傾身障簏尤堪鄙。人生當著幾緉屐，定心肯爲微物起。此墨足支三十年，但恐風霜侵髮齒。非人磨墨墨磨人，瓶應未罄罍先恥。逝將振衣歸故國，數畝荒園自鋤理。作書寄君君莫笑，但覓來禽與青李。一螺點漆便有餘，萬竈燒松何處使。君不見永寧第中擣龍麝，列屋閑居清且美。倒暈連眉秀嶺浮，雙鴉畫鬢香雲委。時聞五斛賜蛾綠，不惜千金求獺髓。聞君此詩當大笑，寒窗冷硯冰生水。
彼美玉山果，粲爲金盤實。瘴霧脫蠻溪，清樽奉佳客。客行何以贈，一語當加璧。祝君如此果，德膏以自澤。驅攘三彭仇，已我心腹疾。願君如此木，凜凜傲霜雪。斲爲君倚几，滑浄不容削。物微興不淺，此贈毋輕擲。
亂葉和淒雨，投空如散絲。流年一如此，遊子去何之。節義古所重，艱危方自茲。他年著清德，仍復畏人知。
吾觀二宋文，字字照縑素。淵源皆有考，奇險或難句。後來邈無繼，嗣子其殆庶。胡爲尚流落，用舍真有數。當時苟悅可，慎勿笑杕杜。斲窗誰赴捄，袖手良優裕。山城辱吾繼，缺短煩遮護。昔年謬陳詩，無人聊瓦注。於今賡絕唱，外重中已懼。何當附家集，擊壤追咸濩。
吾州下邑生劉季，誰數區區張與李。重瞳遺跡已塵埃，惟有黄樓臨泗水。而今太守老且寒，俠氣不洗儒生酸。猶勝白門窮呂布，欲將鞍馬事曹瞞。
每得君詩如得書，宣心寫妙書不如。眼前百種無不有，知君一以詩驅除。傳聞都下十日雨，青泥沒馬街生魚。舊雨來人今不來，悠然獨酌卧清虛。我雖作郡古云樂，山川信美非吾廬。願君不廢重九約，念此衰冷勤呵噓。
去歲遊新堂，春風雪消後。池中半篙水，池上千尺柳。佳人如桃李，胡蝶入衫袖。山川今何許，疆野已分宿。歲月不可思，駛若船放溜。繁華真一夢，寂寞兩榮朽。惟有當時月，依然照杯酒。應憐船上人，坐穩不知漏。
明月入華池，反照池上堂。堂中隠几人，心與水月凉。風螢已無迹，露草時有光。起觀河漢流，步屧響長廊。名都信繁會，千指調笙簧。先生病不飲，童子爲燒香。獨作五字詩，清卓如韋郎。詩成月漸側，皎皎兩相望。
燕南垂，趙北際，其間不合大如礪。至今父老哀公孫，蒸土爲城鐵作門。城中積穀三百萬，猛士如雲驕不戰。一旦鼓角鳴地中，帳下美人空掩面。豈如千騎平時來，笑談謦欬生風雷。葛巾羽扇紅塵靜，投壺雅歌清燕開。東方健兒虓虎樣，泣涕懷思廉恥將。彭城老守亦凄然，不見君家雪兒唱。
秋來不見渼陂岑，千里詩盟忽重尋。大木百圍生遠籟，朱絃三歎有遺音。清風卷地收殘暑，素月流天掃積陰。欲遣何人賡絕唱，滿階桐葉候蟲吟。
歸舟轉河曲，稍見楚山蒼。候吏來迎客，吳音已带鄉。言從謝康樂，先獻魯靈光。已擊三千里，何須四十强。風流半刺史，清絕校書郎。到郡詩成集，尋溪水濺裳。芒鞋隨采藥，繭紙記流觴。海靜蛟鼉出，山空草木長。宦遊無遠近，民事要更嘗。願子傳家法，他年請尚方。
殷勤去年月，瀲灧古城東。憔悴去年人，卧病破窗中。徘徊巧相覓，窈窕穿房櫳。月豈知我病，但見歌樓空。撫枕三歎息，扶杖起相從。天風不相哀，吹我落瓊宮。白露入肺肝，夜吟如秋蟲。坐令太白豪，化爲東野窮。餘年知幾何，佳月豈屢逢。寒魚亦不睡，竟夕相噞喁。
六年逢此月，五年照離別。歌君別時曲，滿座爲淒咽。留都信繁麗，此會豈輕擲。鎔銀百頃湖，挂鏡千尋闕。三更歌吹罷，人影亂清樾。歸來北堂下，寒光翻露葉。喚酒與婦飲，念我向兒說。豈知衰病後，空盞對梨栗。但見古河東，荍麥花鋪雪。欲和去年曲，復恐心斷絕。
舒子在汶上，閉門相對清。鄭子向河朔，孤舟連夜行。頓子雖咫尺，兀如在牢扃。趙子寄書來，水調有餘聲。悠哉四子心，共此千里明。明月不解老，良辰難合并。回頭坐上人，聚散如流萍。嘗聞此宵月，萬里同陰晴。天公自著意，此會那可輕。明年各相望，俯仰今古情。
明月未出羣山高，瑞光萬丈生白毫。一杯未盡銀闕涌，亂雲脫壞如崩濤。誰爲天公洗眸子，應費明河千斛水。遂令冷看世間人，照我湛然心不起。西南火星如彈丸，角尾奕奕蒼龍蟠。今宵注眼看不見，更許螢火爭清寒。何人艤舟臨古汴，千燈夜作魚龍變。曲折無心逐浪花，低昂赴節隨歌板。青熒滅沒轉山前，浪颭風迴豈復堅。明月易低人易散，歸來呼酒更重看。堂前月色愈清好，咽咽寒螿鳴露草。卷簾推戶寂無人，窗下咿啞惟楚老。南都從事莫羞貧，對月題詩有幾人。明朝人事隨日出，怳然一夢瑶臺客。
汴泗遶吾城，城堅如削鐵。中有李臨淮，號令肝膽裂。古來彭城守，未省怕惡客。惡客云是誰，祥符相公孫。是家豪逸生有種，千金一擲頗黎盆。連車載酒來，不飲外酒嫌其村。子有千瓶酒，我有萬株菊。任子滿頭插，團團見花不見目。醉中插花歸，花重壓折軸。問客何所須，客言我愛山。青山自遶郭，不要買山錢。此外有黄樓，樓下一河水。美哉洋洋乎，可以療饑并洗耳。彭城之游樂復樂，客惡何如主人惡。
窗前堆梧桐，牀下鳴絡緯。佳人尺書到，客子中夜喟。朝來一樽酒，晤語聊自慰。秋蠅已無聲，霜蟹初有味。當爲壯士飲，眥裂鬚磔蝟。勿作兒女懷，坐念蠨蛸畏。山城亦何有，一笑瀉肝胃。泛舟以娛君，魚鼈多可餼。縱爲十日飲，未遽主人費。吾儕俱老矣，耿耿知自貴。寧能傍門戶，啼笑雜猩狒。要將百篇詩，一吐千丈氣。蕭條歲行暮，迨此霜雪未。明朝出城南，遺跡觀楚魏。西風迫吹帽，金菊亂如沸。願君勿言歸，輕別吾所諱。
挽袖推腰踏破紳，舊聞携手上天門。相逢應覺聲容似，欲話先驚歲月奔。新學已皆從許子，諸生猶自畏何蕃。殿廬直宿真如夢，猶記憂時策萬言。
十二東秦比漢京，去年古寺共題名。早衰怪我遽如許，苦學憐君太瘦生。茅屋擬歸田二頃，金丹終掃雪千莖。何人更似蘇司業，和遍新詩滿洛城。
去年重陽不可說，南城夜半千漚發。水穿城下作雷鳴，泥滿城頭飛雨滑。黄花白酒無人問，日暮歸來洗靴韈。豈知還復有今年，把盞對花容一呷。莫嫌酒薄紅粉陋，終勝泥中千柄鍤。黄樓新成壁未乾，清河已落霜初殺。朝來白霧如細雨，南山不見千尋剎。樓前便作海茫茫，樓下空聞櫓鴉軋。薄寒中人老可畏，熱酒澆腸氣先壓。烟消日出見漁村，遠水鱗鱗山齾齾。詩人猛士雜龍虎，楚舞吳歌亂鵝鴨。一杯相屬君勿辭，此景何殊泛清霅。
我在黄樓上，欲作黄樓詩。忽得故人書，中有黄樓詞。黄樓高十丈，下建五丈旗。楚山以爲城，泗水以爲池。我詩無傑句，萬景驕莫隨。夫子獨何妙，雨雹散雷椎。雄辭雜今古，中有屈宋姿。南山多磬石，清滑如流脂。朱蠟爲摹刻，細妙分毫釐。佳處未易識，當有來者知。
我醉欲眠君罷休，已教從事到青州。鬢霜饒我三千丈，詩律輸君一百籌。聞道郎君閉東閣，且容老子上南樓。相逢不用忙歸去，明日黄花蝶也愁。
客路相逢難，爲樂常不足。臨行挽衫袖，更賞折殘菊。佳人亦何念，悽斷陽關曲。酒闌不忍去，共接一寸燭。留君終無窮，歸駕不免促。岱宗已在眼，一往繼前躅。天門四十里，夜看扶桑浴。回頭望彭城，大海浮一粟。故人在其下，塵土相豗蹴。惟有黄樓詩，千古配淇澳。
昔年罷東武，曾過北海縣。白河翻雪浪，黄土如蒸麪。桑麻冠東方，一熟天下賤。是時累饑饉，常苦盜賊變。每憐追胥官，野宿風裂面。君爲淮南秀，文采照金殿。胡爲事奔走，投筆腰羽箭。更被髯將軍，豪篇來督戰。親程三郡士，玉石不能衒。欲知君得人，失者亦稱善。君才無不可，要使經百鍊。吾詩堪咀嚼，聊送別酒嚥。
山蒼蒼，水茫茫，大孤小孤江中央。崖崩路絕猿鳥去，惟有喬木攙天長。客舟何處來，棹歌中流聲抑揚。沙平風軟望不到，孤山久與船低昂。峨峨兩烟鬟，曉鏡開新粧。舟中賈客莫漫狂，小姑前年嫁彭郎。
人物一衰謝，微言難重尋。殷勤永嘉末，復聞正始音。清談未足多，感時意殊深。少年有奇志，欲和南風琴。荒林蜩蚻亂，廢沼蛙蟈淫。遂欲掩兩耳，臨文但噫瘖。蕭然王郎子，來自緱山陰。云見浮丘伯，吹簫明月岑。遺聲落淮泗，蛟鼉爲悲吟。願公正王度，祈招繼愔愔。
沈郎清瘦不勝衣，邊老便便带十圍。躞蹀身輕山上走，歡呼船重醉中歸。舞腰似雪金釵落，談辯如雲玉麈揮。憶在錢塘正如此，回頭四十二年非。
千戈萬槊擁笓籬，九日清樽豈復持。官事無窮何日了，菊花有信不吾欺。逍遥瓊館真堪羨，取次塵纓未可縻。迨此暇時須痛飲，他年長劍拄君頤。
居士身心如槁木，旅館孤眠體生粟。誰能相思琢白玉，服藥千朝償一宿。天寒日短銀燈續，欲往從之車脫軸。何人吹斷參差竹，泗水茫茫鴨頭綠。
醉中走上黄茅岡，滿岡亂石如羣羊。岡頭醉倒石作牀，仰看白雲天茫茫。歌聲落谷秋風長，路人舉首東南望，拍手大笑使君狂。
折爲督郵腰，懸作山人室。殊非濮上音，信是泗濱石。
去國已八年，故人今有誰。當時交游內，未數蔡克兒。豈無知我者，好爵半已縻。爭爲東閣吏，不顧北山移。公子表獨立，與世頗異馳。不辭千里遠，成此一段奇。蛾眉亦可憐，無奈思餠師。無人伴客寢，惟有支牀龜。君歸與何人，文字相娛嬉。持此調張子，一笑當脫頤。
道人胸中水鏡清，萬象起滅無逃形。獨依古寺種秋菊，要伴騷人餐落英。人間底處有南北，紛紛鴻雁何曾冥。閉門坐穴一禪榻，頭上歲月空崢嶸。今年偶出爲求法，欲與慧劍加礱硎。雲衲新磨山水出，霜髭不剪兒童驚。公侯欲識不可得，故知倚市無傾城。秋風吹夢過淮水，想見橘柚垂空庭。故人各在天一角，相望落落如晨星。彭城老守何足顧，棗林桑野相邀迎。千山不憚荒店遠，兩脚欲趁飛猱輕。多生綺語磨不盡，尚有宛轉詩人情。猿吟鶴唳本無意，不知下有行人行。空階夜雨自清絕，誰使掩抑啼孤惸。我欲仙山掇瑶草，傾筐坐歎何時盈。簿書鞭扑晝填委，煮茗燒栗宜宵征。乞取摩尼照濁水，共看落月金盆傾。
法師說法臨泗水，無數天花隨麈尾。勸將浄業種西方，莫待夢中呼起起。哀哉若魚竟坐口，遠愧知幾穆生醴。況逢孟簡對盧仝，不怕校人欺子美。疲民尚作魚尾赤，數罟未除吾顙泚。法師自有衣中珠，不用辛苦泥沙底。
人皆種榆柳，坐待十畝陰。我獨種松柏，守此一片心。君看閭里間，盛衰日駸駸。種木不種德，聚散如飛禽。老時吾不識，用意一何深。知人得數士，重義忘千金。西園手所開，珍木來千岑。養此霜雪根，遲彼鸞鳳吟。池塘得流水，龜魚自浮沈。幽桂日夜長，白花亂青衿。豈獨蕃草木，子孫已成林。拱把不知數，會當出千尋。樊侯種梓漆，壽張富華簪。我作西園詩，以爲里人箴。
霜葉投空雀啅籬，上樓筋力强扶持。對花把酒未甘老，膏面染鬚聊自欺。無事亦知君好飲，多才終恐世相縻。請看平日銜杯口，會有金椎爲控頤。
接果移花看補籬，腰鐮手斧不妨持。上都新事長先到，老圃閑談未易欺。釀酒閉門開社甕，殺牛留客解耕縻。何時得見纖纖玉，右手持杯左捧頤。
連騎匆匆畫鼓喧，喜君新奪錦標還。金罍浮菊催開宴，紅蕊將春待入關。他日曾陪探禹穴，白頭重見賦南山。何時共樂昇平事，風月笙簫坐夜閑。
古寺長廊院院行，此軒偏慰旅人情。楚山西斷如迎客，汴水南來故遶城。路失玉鈎芳草合，林亡白鶴古泉清。淡游何以娛庠老，坐聽郊原琢磬聲。
竹杖芒鞋取次行，下臨官道見人情。天寒菽粟猶棲畝，日暮牛羊自入城。沽酒獨教陶令醉，題詩誰似皎公清。更尋陋巷顔夫子，乞取微言繼此聲。
先生堂上霜月苦，弟子讀書喧兩廡。推門入室書縱橫，蠟紙燈籠晃雲母。先生骨清少眠卧，長夜默坐數更鼓。耐寒石硯欲生冰，得火銅瓶如過雨。郎君欲出先自贊，坐客歛衽誰敢侮。明朝阮籍過阿戎，應作羲之羨懷祖。
中秋天氣未應殊，不用紅紗照座隅。山上白雲橫匹素，水中明月卧浮圖。未成短棹還三峽，已約輕舟泛五湖。爲問登臨好風景，明年還憶使君無。
開緘奕奕滿銀鉤，書尾題詩語更遒。八法舊聞宗長史，五言今復擬蘇州。筆蹤好在留臺寺，旗隊遥知到石溝。欲寄鼠鬚并繭紙，請君章草賦黄樓。
浪蕊浮花不辨春，歸來方識歲寒人。回頭自笑風波地，閉眼聊觀夢幻身。北牖已安陶令榻，西風還避庾公塵。更搔短髮東南望，試問今誰裹舊巾。
長洪斗落生跳波，輕舟南下如投梭。水師絕叫鳬雁起，亂石一綫爭磋磨。有如兔走鷹隼落，駿馬下注千丈坡。斷弦離柱箭脫手，飛電過隙珠翻荷。四山眩轉風掠耳，但見流沫生千渦。嶮中得樂雖一快，何意水伯誇秋河。我生乘化日夜逝，坐覺一念逾新羅。紛紛爭奪醉夢裏，豈信荆棘埋銅駝。覺來俯仰失千劫，回視此水殊委蛇。君看岸邊蒼石上，古來篙眼如蜂窠。但應此心無所住，造物雖駛如吾何。回船上馬各歸去，多言譊譊師所呵。
佳人未肯回秋波，幼輿欲語防飛梭。輕舟弄水買一笑，醉中蕩槳肩相摩。不學長安閭里俠，貂裘夜走臙脂坡。獨將詩句擬鮑謝，涉江共採秋江荷。不知詩中道何語，但覺兩頰生微渦。我時羽服黄樓上，坐見織女初斜河。歸來笛聲滿山谷，明月正照金叵羅。奈何捨我入塵土，擾擾毛羣欺卧駝。不念空齋老病叟，退食誰與同委蛇。時來洪上看遺跡，忍見屐齒青苔窠。詩成不覺雙淚下，悲吟相對惟羊何。欲遣佳人寄錦字，夜寒手冷無人呵。
兩見黄花掃落英，南山山寺遍題名。宗成不獨依岑范，魯衛終當似弟兄。去歲雲濤浮汴泗，與君泥土滿衣纓。如今別酒休辭醉，試聽雙洪落後聲。
丁女真水妃，寒山便火耘。隕霜知已殺，坯戶聽初焚。束縕方熠燿，敲石俄氤氳。落點甘泉烽，橫烟楚塞氛。窮蛇上喬木，潛蛟躡浮雲。驚飛墮傷雁，狂走迷癡麏。谷蟄起蜩燕，山妖竄夔羵。野竹爆哀聲，幽桂飄冤芬。悲同秋照蟹，快若夏燎蚊。火牛入燕壘，燧象奔吳軍。崩騰井陘口，萬馬皆朱幩。摇曳驪山陰，諸姨爛紅裙。方隨長風卷，忽值絕澗分。我本山中人，習見匪獨聞。偶從二三子，來訪張隠君。君家亦何有，物象移朝曛。把酒看飛燼，空庭落繽紛。行觀農事起，畦壠如纈紋。細雨發春穎，嚴霜倒秋蕡。始知一炬力，洗盡狐兔羣。
三年走吳越，踏遍千重山。朝隨白雲去，暮與棲鴉還。翩如得木狖，飛步誰能攀。一爲符竹累，坐老敲榜間。此行亦何事，聊散腰脚頑。浩蕩城西南，亂山如玦環。山下野人家，桑柘雜榛菅。歲晏風日暖，人牛相對閑。薄雪不蓋土，麥苗稀可刪。願君發豪句，嘲詼破天慳。
長笑蛇醫一寸腹，銜冰吐雹何時足。蒼鵝無罪亦可憐，斬頸橫盤不敢哭。豈知泉下有豬龍，卧枕雷車踏陰軸。前年太守爲旱請，雨點隨人如撒菽。太守歸國龍歸泉，至今人詠淇園綠。我今又復罹此旱，凜凜疲民在溝瀆。却尋舊跡叩神泉，坐客仍携王子淵。看草中和樂職頌，新聲妙語慰華顛。曉來泉上東風急，鬚上冰珠老蛟泣。怪詞欲逼龍飛起，險韵不量吾所及。行看積雪厚埋牛，誰與春工掀百蟄。此時還復借君詩，餘力汰輈仍貫笠。揮毫落紙勿言疲，驚龍再起震失匙。
疇昔月如晝，晚來雲暗天。玉花飛半夜，翠浪舞明年。螟螣無遺種，流亡稍占田。歲豐君不樂，鐘磬幾時編。
西征憶南國，堂上畫瀟湘。照眼雲山出，浮空野水長。舊游心自省，信手筆都忘。會有衡陽客，來看意渺茫。
落落君懷抱，山川自屈蟠。經營初有適，揮灑不應難。江市人家少，烟村古木攢。知君有幽意，細細爲尋看。
咫尺殊非少，陰晴自不齊。徑蟠趨後崦，水會赴前溪。自說非人意，曾經入馬蹄。他年宦遊處，應指劍山西。
狄生臂鷹來，見客不會揖。踞牀咤得雋，借筯數禽入。短後椈豹裘，猶濺猩血濕。指呼索酒嘗，快作長鯨吸。半酣論刀槊，怒髮欲起立。北方老猘子，狂突尚不縶。要須此慓悍，氣壓邊烽急。夜走追鋒車，生斬活離級。持歸獻天王，封侯穩可拾。何爲走獵師，日使羣毛泣。
君不見前年雨雪行人斷，城中居民風裂骭。濕薪半束抱衾裯，日暮敲門無處換。豈料山中有遺寶，磊落如䃜萬車炭。流膏迸液無人知，陣陣腥風自吹散。根苗一發浩無際，萬人鼓舞千人看。投泥潑水愈光明，爍玉流金見精悍。南山栗林漸可息，北山頑鑛何勞鍛。爲君鑄作百鍊刀，要斬長鯨爲萬段。
遣化何時取衆香，法筵齋缽久淒涼。寒蔬病甲誰能採，落葉空畦半已荒。老楮忽生黄耳菌，故人兼致白芽薑。蕭然放箸東南去，又入春山筍蕨鄉。
秦郎文字固超然，漢武憑虛意欲仙。底事秋來不得解，定中試與問諸天。
一尾追風抹萬蹄，崑崙玄圃謂朝隮。回看世上無伯樂，却道鹽車勝月題。
得喪秋毫久已冥，不須聞此氣崢嶸。何妨却伴參寥子，無數新詩咳唾成。
上人學苦空，百念已灰冷。劍頭惟一鷄，焦穀無新穎。胡爲逐吾輩，文字爭蔚炳。新詩如玉屑，出語便清警。退之論草書，萬事未嘗屏。憂愁不平氣，一寓筆所騁。頗怪浮屠人，視身如丘井。頹然寄淡泊，誰與發豪猛。細思乃不然，真巧非幻影。欲令詩語妙，無厭空且靜。靜故了羣動，空故納萬境。閱世走人間，觀身卧雲嶺。鹹酸雜衆好，中有至味永。詩法不相妨，此語更當請。
兒童笑使君，憂慍常悄悄。誰拈白接䍦，令跨金騕褭。東風吹濕雪，手冷怯清曉。忽發兩鳴髇，相趁飛蝱小。放弓一長嘯，目送孤鴻矯。吟詩忘鞭轡，不語頭自掉。歸來仍脫粟，鹽豉煮芹蓼。何似雷將軍，兩眼霜鶻皎。黑頭已爲將，百戰意未了。馬上倒銀瓶，得兔不暇燎。少年負奇志，蹭蹬百憂繞。回首英雄人，老死已不少。青春還一夢，餘年真過鳥。莫上呼鷹臺，平生笑劉表。
胡騎入回中，急烽連夜過。短刀穿虜陣，濺血貂裘涴。一來輦轂下，愁悶惟欲卧。今朝從公獵，稍覺天宇大。一雙鐵絲箭，未發手先唾。射殺雪毛狐，腰間餘一箇。
黄樓南畔馬臺東，雲月娟娟正點空。欲共幽人洗筆硯，要傳流水入絲桐。且隨侍者尋西谷，莫學山僧老祝融。待我西湖借君去，一杯湯餠潑油葱。
風吹河漢掃微雲，步屧中庭月趁人。浥浥爐香初泛夜，離離花影欲摇春。遥知金闕同清景，想見氈車輾暗塵。回首舊游真是夢，一簪華髮岸綸巾。
相從傾蓋只今年，送別南臺便黯然。入夜更歌金縷曲，他時莫忘角弓篇。三年不顧東鄰女，二頃方求負郭田。我欲歸休君未可，茂先方議劚龍泉。
春風吹榆林，亂莢飛作堆。荒園一雨過，戢戢千萬栽。青松種不生，百株望一枚。一枚已有餘，氣壓千畝槐。野人易斗粟，云自魯徂徠。魯人不知貴，萬竈飛青煤。束縛同一車，胡爲乎來哉。泫然解其縛，清泉洗浮埃。枝傷葉尚困，生意未肯回。山僧老無子，養護如嬰孩。坐待走龍蛇，清陰滿南臺。孤根裂山石，直幹排風雷。我今百日客，養此千歲材。茯苓無消息，雙鬢日夜摧。古今一俯仰，作詩寄餘哀。
東郊欲尋春，未見鶑花迹。春風在流水，鳬雁先拍拍。孤帆信溶漾，弄此半篙碧。艤舟桓山下，長嘯理輕策。彈琴石室中，幽響清磔磔。弔彼泉下人，野火失枯腊。悟此人間世，何者爲真宅。暮回百步洪，散坐洪上石。愧我非王襄，子淵肯見客。臨流吹洞簫，水月照連璧。此歡真不朽，回首歲月隔。想像斜川遊，作詩寄彭澤。
少小家江南，寄跡方外士。偶隨白雲出，賣藥彭城市。雪霜侵鬢髮，塵土污冠袂。頼此三尺桐，中有山水意。自從夷夏亂，七絲久已棄。心知鹿鳴三，不及胡琴四。使君獨慕古，嗜好與衆異。共弔桓魋宮，一灑孟嘗淚。歸來鎖塵匣，獨對斷絃喟。挂名石壁間，寂寞千歲事。
苻堅破荆州，止獲一人半。中郎老不遇，但喜識元歎。我今獨何幸，文字厭奇玩。又得天下才，相從百憂散。陰求我輩人，規作林泉伴。寧當待垂老，倉卒收一旦。不見梁伯鸞，空對孟光案。才難不其然，婦女厠周亂。世豈無作者，於我如既盥。獨喜誦君詩，咸韶音節緩。夜光一已多，矧獲纍纍貫。相思君欲瘦，不往我真懦。吾儕眷微祿，寒夜把寸炭。何時定相過，徑就我乎館。飄然東南去，江水清且暖。相與訪名山，微言師忍粲。
杏花飛簾散餘春，明月入戶尋幽人。褰衣步月踏花影，炯如流水涵青蘋。花間置酒清香發，爭挽長條落香雪。山城酒薄不堪飲，勸君且吸杯中月。洞簫聲斷月明中，惟憂月落酒杯空。明朝捲地春風惡，但見綠葉棲殘紅。
忘歸不覺鬢毛斑，好事鄉人尚往還。斷嶺不遮西望眼，送君直過楚王山。
雲龍山下試春衣，放鶴亭前送落暉。一色杏花三十里，新郎君去馬如飛。
君不見峨眉山西雪千里，北望成都如井底。春風百日吹不消，五月行人如凍蟻。紛紛市人爭奪中，誰信言公似贊公。人間熱惱無處洗，故向西齋作雪峰。我夢扁舟入吳越，長廊靜院燈如月。開門不見人與牛，惟見空庭滿山雪。
寶刀匣不見，但見龍雀環。何曾斬蛟蛇，亦未切琅玕。胡爲穿窬輩，見之要領寒。吾刀不汝問，有愧在其肝。念此力自藏，包之虎皮斑。湛然如古井，終歲不復瀾。不憂無所用，憂在用者難。佩之非其人，匣中自長歎。我老衆所易，屢遭非意干。惟有王玄通，階庭秀芝蘭。知子後必大，故擇刀所便。屠狗非不用，一歲六七刓。欲試百鍊剛，要須更泥蟠。作詩銘其背，以待知者看。
北城寒食烟火微，落花胡蝶作團飛。王孫出游樂忘歸，門前驄馬紫金鞿。吹笙帳底烟霏霏，行人舉頭誰敢睎。扣門狂客君不麾，更遣傾城出翠帷。書生老眼省見稀，畫圖但覺周昉肥。別來春物已再菲，西望不見紅日圍。何時東山歌采薇，把盞一聽金縷衣。
歲月翩翩下坂輪，歸來杏子已生人。深紅落盡東風惡，柳絮榆錢不當春。
火冷餳稀杏粥稠，青裙縞袂餉田頭。大夫行役家人怨，應羨居鄉馬少游。
西郊黄土沒車輪，滿面風埃笑路人。已放役夫三萬指，從教積雨洗殘春。
枝上稀疏地上稠，忍看紅糝落牆頭。風流別乘多才思，歸趁西園秉燭遊。
楚山鐵炭皆奇物，知君欲斫姦邪窟。屬鏤無眼不識人，楚國何曾斬無極。玉川狂直古遺民，救月裁詩語最真。千里妖蟆一寸鐵，地上空愁蟣蝨臣。
田三昔同僚，向我每傾倒。當年或齟齬，反覆看愈好。寇三我部民，孝弟化鄰保。有如袁伯業，苦學到衰老。石生吾邑子，勁立風中草。宦遊甑生塵，菽水媚翁媼。我窮交舊絕，計拙集枯槁。三子尤見存，往復紛紵縞。迎我淮水北，送我睢陽道。願存金石契，凜凜貫華皓。
吏民莫扳援，歌管莫淒咽。吾生如寄耳，寧獨爲此別。別離隨處有，悲惱緣愛結。而我本無恩，此涕誰爲設。紛紛等兒戲，鞭𩍐遭割截。道邊雙石人，幾見太守發。有知當解笑，撫掌冠纓絕。
父老何自來，花枝裊長紅。洗盞拜馬前，請壽使君公。前年無使君，魚鼈化兒童。舉鞭謝父老，正坐使君窮。窮人命分惡，所向招災凶。水來非吾過，去亦非吾功。
古汴從西來，迎我向南京。東流入淮泗，送我東南行。暫別復還見，依然有餘情。春雨漲微波，一夜到彭城。過我黄樓下，朱欄照飛甍。可憐洪上石，誰聽月中聲。
前年過南京，麥老櫻桃熟。今來舊遊處，櫻麥半黄綠。歲月如宿昔，人事幾反覆。青衫老從事，坐穩生髀肉。聯翩閱三守，迎送如轉轂。歸耕何時决，田舍我已卜。
卜田向何許，石佛山南路。下有爾家川，千畦種秔稌。山泉宅龍蜃，平地走膏乳。異時畝一金，近欲爲逃戶。逝將解簪紱，賣劍買牛具。故山豈不懷，廢宅生蒿穭。便恐桐鄉人，長祠仲卿墓。
落日明孤塔，青山繞病身。知君向西望，不愧塔中人。
眉間冰雪照淮明，筆下波瀾老欲平。直得全生如許妙，不知形諜已多名。
空翠娛人意自還，明窗一榻共秋閑。會知名利不到處，定把清觴屬此山。
好在長淮水，十年三往來。功名真已矣，歸計亦悠哉。今日風憐客，平時浪作堆。晚來洪澤口，捍索響如雷。
過淮山漸好，松檜亦蒼然。靄靄藏孤寺，泠泠出細泉。故人真吏隠，小檻带巌偏。却望臨淮市，東風語笑傳。
回首濉陽幕，簿書高沒人。何時桐柏水，一洗庾公塵。此去漸佳境，獨游長慘神。待君詩百首，來寫浙西春。
微風蕭蕭吹菰蒲，開門看雨月滿湖。舟人水鳥兩同夢，大魚驚竄如奔狐。夜深人物不相管，我獨形影相嬉娛。暗潮生渚弔寒蚓，落月挂柳看懸蛛。此生忽忽憂患裏，清境過眼能須臾。雞鳴鐘動百鳥散，船頭擊鼓還相呼。
誰能斗酒博西凉，但愛齋厨法豉香。舊事真成一夢過，高譚爲洗五年忙。清風偶與山阿曲，明月聊隨屋角方。稽首願師憐久客，直將歸路指茫茫。
塔上一鈴獨自語，明日顛風當斷渡。朝來白浪打蒼崖，倒射軒窗作飛雨。龍驤萬斛不敢過，漁舟一葉從掀舞。細思城市有底忙，却笑蛟龍爲誰怒。無事久留童僕怪，此風聊得妻孥許。灊山道人獨何事，夜半不眠聽粥鼓。
夢裏五年過，覺來雙鬢蒼。還將塵土足，一步漪瀾堂。俯窺松桂影，仰見鴻鶴翔。炯然肝肺間，已作冰玉光。虛明中有色，清浄自生香。還從世俗去，永與世俗忘。
薄雲不遮山，疏雨不濕人。蕭蕭松徑滑，策策芒鞋新。嘉我二三子，皎然無緇磷。勝遊豈殊昔，清句仍絕塵。弔古泣舊史，疾讒歌小旻。哀哉扶風子，難與巢許鄰。
敲火發山泉，烹茶避林樾。明窗傾紫盞，色味兩奇絕。吾生眠食耳，一飽萬想滅。頗笑玉川子，饑弄三百月。豈如山中人，睡起山花發。一甌誰與共，門外無來轍。
行遍天涯意未闌，將心到處遣人安。山中老宿依然在，案上楞巌已不看。敧枕落花餘幾片，閉門新竹自千竿。客來茶罷空無有，盧橘楊梅尚带酸。
書生苦信書，世事仍臆度。不量力所負，輕出千鈞諾。當時一快意，事過有餘怍。不知幾州鐵，鑄此一大錯。我生涉憂患，常恐長罪惡。靜觀殊可喜，脚淺猶容却。而況錢夫子，萬事初不作。相逢更何言，無病亦無藥。
吳越溪山興未窮，又扶衰病過垂虹。浮天自古東南水，送客今朝西北風。絕境自忘千里遠，勝游難復五人同。舟師不會留連意，擬看斜陽萬頃紅。
二子緣詩老更窮，人間無處吐長虹。平生睡足連江雨，盡日舟橫擘岸風。人笑年來三黜慣，天教我輩一樽同。知君欲寫長相憶，更送銀盤尾鬣紅。
我有方外客，顔如瓊之英。十年塵土窟，一寸冰雪清。朅來從我遊，坦率見真情。顧我無足戀，戀此山水青。新詩如彈丸，脫手不暫停。昨日放魚回，衣巾滿浮萍。今日扁舟去，白酒載烏程。山頭見月出，江路聞鼉鳴。莫作孺子歌，滄浪濯吾纓。吾詩自堪唱，相子棹歌聲。
舉網驚呼得巨魚，饞涎不易忍流酥。更煩赤脚長鬚老，來趁西風十幅蒲。
君不見詩人借車無可載，留得一錢何足頼。晚年更似杜陵翁，右臂雖存耳先聵。人將蟻動作牛鬬，我覺風雷真一噫。聞塵掃盡根性空，不須更枕清流派。大朴初散失渾沌，六鑿相攘更勝敗。眼花亂墜酒生風，口業不停詩有債。君知五藴皆是賊，人生一病今先差。但恐此心終未了，不見不聞還是礙。今君疑我特佯聾，故作嘲詩窮嶮怪。須防額癢出三耳，莫放筆端風雨快。
肩輿任所適，遇勝輒流連。焚香引幽步，酌茗開浄筵。微雨止還作，小窗幽更妍。盆山不見日，草木自蒼然。忽登最高塔，眼界窮大千。卞峰照城郭，震澤浮雲天。深沉既可喜，曠蕩亦所便。幽尋未云畢，墟落生晚煙。歸來記所歷，耿耿清不眠。道人亦未寢，孤燈同夜禪。
中和堂後石楠樹，與君對牀聽夜雨。玉笙哀怨不逢人，但見香烟橫碧縷。謳吟思歸出無計，坐想蟋蟀空房語。明朝開鎖放觀潮，豪氣正與潮爭怒。銀山動地君不看，獨愛清香生雲霧。別來聚散如宿昔，城郭空存鶴飛去。我老人間萬事休，君亦洗心從佛祖。手香新寫法界觀，眼浄不覷登伽女。餘姚古縣亦何有，龍井白泉甘勝乳。千金買斷顧渚春，似與越人降日注。
汝陽真天人，絹帽著紅槿。纏頭三百萬，不買一微哂。共誇青山峰，曲盡花不隕。當時謫仙人，逸韵謝封畛。詩成天一笑，萬象解寒窘。驚開小桃杏，不待雷發軫。餘波尚涓滴，乞與居易稹。爾來誰復見，前輩風流盡。寂寞兩詩人，殘紅對櫻筍。饑腸得一醉，妙語傳不泯。君來恨不與，更復相牽引。我老心已灰，空煩扇餘燼。天游照六鑿，虛室掃充牣。懸知色竟空，那復嗜烏吻。蕭然一方丈，居士老龐藴。散花從滿裓，不答天女問。故人猶故目，怨句寫餘恨。疑我此心在，遮防費欄楯。應虞已斃蛇，折尾時一蠢。仄聞孟光賢，未學處仲忍。寄招應已足，左右侍雲鬒。何時花月夜，羊酒謝不敏。此生如幻耳，戲語君勿慍。應同亡是公，一對子虛听。
清虛堂裏王居士，閉眼觀心如止水。水中照見萬象空，敢問堂中誰隠几。吳興太守老且病，堆案滿前長渴睡。願君勿笑反自觀，夢幻去來殊未已。長疑安石恐不免，未信犀首終無事。勿將一念住清虛，居士與我蓋同耳。
吳興連月雨，釜甑生魚蛙。往問卞山龍，曷不安厥家。梯空上巉絕，俯視驚谽谺。神井湧雲蓋，陰崖垂蘚花。交流百道泉，赴谷走羣蛇。不知落何處，隠隠如繅車。我來叩石戶，飛鼠翻白鴉。寄語洞中龍，睡味豈不嘉。雨師少弭節，雷師亦停撾。積水得反壑，稻苗出泥沙。農夫免菜色，龍亦飽豚豭。看君擁黄紬，高卧放晚衙。
愛酒陶元亮，能詩張志和。青山來水檻，白雨滿漁簑。淚垢添丁面，貧低舉案蛾。不知何所樂，竟夕獨酣歌。
嫋嫋風蒲亂，猗猗水荇長。小舟浮鴨綠，大杓瀉鵝黄。得意詩酒社，終身魚稻鄉。樂哉無一事，何處不清凉。
曳杖青苔岸，繫船枯柳根。德公方上冢，季路獨留言。已占蒲魚港，更開松菊園。從茲來往數，兒女自譍門。
感慨清哀似變風，老於詩句耳偏聰。迂疏自笑成何事，冷淡誰能用許功。不怕飛蚊如立豹，肯隨白鳥過垂虹。吟哦相對忘三伏，擬泛冰溪入雪宮。
清溪到山盡，飛路盤空小。紅亭與白塔，隠見喬木杪。中休得小庵，孤絕寄雲表。洞庭在北戶，雲水天渺渺。庵僧俗緣盡，浄業洗未了。十年畫鵲竹，益以詩自繞。高堂儼像設，禪室各深窈。奔泉何處來，華屋過溪沼。何山隔幽谷，去路清且悄。長松度翠蔓，絕壁挂啼鳥。我友自杭來，尚歎所歷少。歸途風雨作，一洗紅日燎。俄驚萬竅號，黑霧卷蓬蓼。舟人紛變色，坐羨輕鷗矯。我獨喚酒杯，醉死勝流殍。書生例强狠，造物空煩擾。更將掀舞勢，把燭畫風篠。美人爲破顔，正似腰支嫋。明朝更陳迹，清景墮空杳。作詩記餘歡，萬古一昏曉。
來往三吳一夢間，故人半作冢纍然。獨依舊社傳真法，要與遺民度厄年。趙叟近聞還印綬，竺翁先已反林泉。何時策杖相隨去，任性逍遥不學禪。
先王舊德在民心，著令稱忠上意深。墮淚行看會祠下，挂名爭欲刻碑陰。淒涼破屋塵凝坐，憔悴雲孫雪滿簪。未信諸豪容郭解，却從他縣施千金。
三旬已過黄梅雨，萬里初來舶趠風。幾處縈回度山曲，一時清駛滿江東。驚飄䔩䔩先秋葉，喚醒昏昏嗜睡翁。欲作蘭臺快哉賦，却嫌分別問雌雄。
溪邊石蟹小於錢，喜見輪囷赤玉盤。半殻含黄宜點酒，兩螯斫雪勸加餐。蠻珍海錯聞名久，怪雨腥風入坐寒。堪笑吳興饞太守，一詩換得兩尖團。
使君閑如雲，欲出誰肯伴。清風獨無事，一嘯亦可喚。來從白蘋洲，吹我明月觀。門前遠行客，青衫流白汗。問子何匆匆，王事不可緩。故人錢與李，清廟兩圭瓚。蔚爲萬乘器，尚記溝中斷。子亦東南珍，價重不可算。別情何以慰，酒盡對空案。惟持一榻凉，勸子巾少岸。北風那復有，塵土飛灰炭。欲寄二大夫，發發不可絆。
城中樓閣似魚鱗，不見清風起白蘋。試選苕溪最深處，仍呼我輩不羈人。窺船野鶴何曾下，見燭飛蟲空自馴。遶郭荷花一千頃，誰知六月下塘春。
苦熱誠知處處皆，何當危坐學心齋。海螯要共詩人把，溪月行遭霧雨霾。鄉國飄零斷書信，弟兄流落隔江淮。便應築室苕溪上，荷葉遮門水浸階。
紫蟹鱸魚賤如土，得錢相付何曾數。碧筩時作象鼻彎，白酒微带荷心苦。運肘風生看斫鱠，隨刀雪落驚飛縷。不將醉語作新詩，飽食應慚腹如鼓。
橋上游人夜未厭，共依水檻立風簷。樓中煮酒初嘗芡，月夜新粧半出簾。南郭清游繼顔謝，北窗歸卧等羲炎。人間寒熱無窮事，自笑疏頑不受痁。
吳興六月水泉溫，千頃菰蒲聚鬬蚊。此井獨能深一丈，凜然如我亦如君。
詩人固長貧，日午饑未動。偶然得一飽，萬象困嘲弄。尋花不論命，愛雪長忍凍。天公非不憐，聽飽即喧鬨。君爲三郡守，所至滿賓從。江湖常在眼，詩酒事豪縱。奉使今折磨，清比於陵仲。永懷茶山下，携妓修春貢。更憶檻泉亭，插花雲髻重。蕭然卧灊麓，愁聽春禽哢。忽見早梅花，不飲但孤諷。詩成獨寄我，字字愈頭痛。嗟君本侍臣，筆橐從上雍。脫靴吟芍藥，給札賦雲夢。何人慰流落，嘉蘤天爲種。杯傾笛中吟，帽拂果下鞚。感時念羈旅，此意吾儕共。故山今何有，桐花集幺鳳。君亦憶匡廬，歸掃藏書洞。何當種此花，各抱漢陰甕。
斯人所甚厭，投畀每不受。欲其少須臾，奪去惟恐後。云誰尸此職，無乃亦假守。賦才有巨細，無異斛與斗。胡不安其分，但聽物所誘。時來各飛動，意合無妍醜。坐令雞棲車，長載朱伯厚。平生無一旅，既死咤萬口。自聞與可亡，胸臆生堆阜。懸知臨絕意，要我一執手。相望五百里，安得自其牖。遺文付來哲，後事待諸友。伶俜嵇紹孤，老病孟光偶。世人賤目見，爭笑千金帚。君詩與楚詞，識者當有取。但知愛墨竹，此歎吾已久。故人多厚祿，能復哀君否。不見林與蘇，饑寒自奔走。
昨夜雨鳴渠，曉來風襲月。蕭然欲秋意，溪水清可啜。環城三十里，處處皆佳絕。蒲蓮浩如海，時見舟一葉。此間真避世，青蒻低白髮。相逢欲相問，已逐驚鷗沒。
清風定何物，可愛不可名。所至如君子，草木有嘉聲。我行本無事，孤舟任斜橫。中流自偃仰，適與風相迎。舉杯屬浩渺，樂此兩無情。歸來兩溪間，雲水夜自明。
苕水如漢水，鱗鱗鴨頭青。吳興勝襄陽，萬瓦浮青冥。我非羊叔子，愧此峴山亭。悲傷意則同，歲月如流星。從我兩王子，高鴻插修翎。湛輩何足道，當以德自銘。
吏民憐我懶，鬬訟日已稀。能爲無事飲，可作不夜歸。復尋飛英游，盡此一寸暉。撞鐘履聲集，顛倒雲山衣。我來無時節，杖屨自推扉。莫作使君看，外似中已非。
款段曾陪馬少游，而今人在鳳麟洲。黄公酒肆如重過，杳杳白蘋天盡頭。
兩慰鬰相望，東西百步場。插旗蒲柳市，伐鼓水雲鄉。已作觀魚檻，仍開射鴨堂。全家依畫舫，極目亂紅妝。瀲瀲波頭細，疏疏雨脚長。我來閑濯足，溪漲欲浮牀。澤國山圍裏，孤城水影傍。欲知歸路處，葦外記風檣。
陂湖欲盡山爲界，始見寒泉落高派。道人未放泉出山，曲折虛堂瀉清快。使君年老尚兒戲，綠棹紅船舞澎湃。一笑翻杯水濺裙，餘歡濯足波生隘。長松攙天龍起立，蒼藤倒谷雲崩壞。仰穿蒙密得清曠，一覽震澤吁可怪。誰云四萬八千頃，渺渺東盡日所曬。歸途十里盡風荷，清唱一聲聞露薤。嗟予少小慕真隠，白髮青衫天所械。忽逢佳士與名山，何異枯楊便馬疥。君猶鸞鶴偶飄墮，六翮如雲豈長鎩。不將新句紀茲游，恐負山中清浄債。
具區吞滅三州界，浩浩湯湯納千派。從來不著萬斛船，一葉漁舟恣奔快。仙壇古洞不可到，空聽餘瀾鳴湃湃。今朝偶上法華嶺，縱觀始覺人寰隘。山頭卧碣弔孤冢，下有至人僵不壞。空餘白棘網秋蟲，無復青蓮出幽怪。我來徙倚長松下，欲掘茯苓親洗曬。聞道山中富奇藥，往往靈芝雜葵薤。詩人空腹待黄精，生事只看長柄械。今年大熟期一飽，食葉微蟲直癬疥。白花半落紫穟香，攘臂欲助磨鎌鎩。安得山泉變春酒，與子一洗尋常債。
見公奔走謂公勞，聞公隠退云公高。公心底處有高下，夢幻去來隨所遭。不知高齋竟何義，此名之設緣吾曹。公年四十已得道，俗緣未盡餘伊臯。功名富貴皆逆旅，黄金知繫何人袍。超然已了一大事，挂冠而去真秋毫。坐看猿猱落罝罔，兩手未肯置所操。乃知賢達與愚陋，豈直相去九牛毛。長松百尺不自覺，企而羨者蓬與蒿。我欲贏糧往問道，未應舉臂辭盧敖。
吳興有君子，淡如朱絲琴。一唱三太息，至今有遺音。嗟余與夫子，相避如辰參。猶喜見諸郎，窈然清且深。異時多良士，末路喪初心。我生不有命，其肯枉尺尋。
十年身不到朝廷，欲伴騷人賦落英。但得低頭拜東野，不辭中路候淵明。艤舟苕霅人安在，卜築江淮計已成。千里論交一言足，與君蓋亦不須傾。
凜然高節照時人，不信微官解浼君。蔣濟謂能來阮籍，薛宣真欲吏朱雲。好詩衝口誰能擇，俗子疑人未遣聞。乞取千篇看俊逸，不將輕比鮑參軍。
青派連淮上，黄樓冠海隅。此詩尤偉麗，夫子計魁梧。世俗輕瑚璉，巾箱襲武夫。坐令乘傳遽，奔走爲儲須。邂逅我已失，登臨誰與俱。貧貪倉氏粟，身聽冶家橅。會合難前定，歸休試後圖。腴田未可買，窮鬼却須呼。二水何年到，雙洪不受艫。至今清夜夢，飛轡策天吳。
與子皆去國，十年天一隅。數奇逢惡歲，計拙集枯梧。好士餘劉表，窮交憶灌夫。不矜持漢節，猶喜攬桓須。清句金絲合，高樓雪月俱。吟哦出新意，指畫想前橅。自寫千言賦，新裁六幅圖。傳看一座聳，勸著尺書呼。莫使騷人怨，東游不到吳。
曉色兼秋色，蟬聲雜鳥聲。壯懷銷鑠盡，回首尚心驚。
聖主如天萬物春，小臣愚暗自亡身。百年未滿先償債，十口無歸更累人。是處青山可埋骨，他時夜雨獨傷神。與君世世爲兄弟，又結來生未了因。
柏臺霜氣夜淒淒，風動琅璫月向低。夢繞雲山心似鹿，魂驚湯火命如雞。眼中犀角真吾子，身後牛衣愧老妻。百歲神游定何處，桐鄉知葬浙江西。
庭柏陰陰晝掩門，烏知有赦鬧黄昏。漢宮自種三生福，楚客還招九死魂。縱有鋤犁及田畝，已無面目見丘園。只應聖主如堯舜，猶許先生作正言。
巍然開濟兩朝勳，信矣才難十亂臣。原廟固應祠百世，先王何止活千人。和熹未聖猶貪位，明德雖賢不及民。月落風悲天雨泣，誰將椽筆寫光塵。
未報山陵國士知，遶林松柏已猗猗。一聲慟哭猶無所，萬死酬恩更有時。夢裏天衢隘雲仗，人間雨淚變彤帷。關雎卷耳平生事，白首纍臣正坐詩。
我行汴堤上，厭見榆陰綠。千株不盈畝，斬伐同一束。及居幽囚中，亦復見此木。蠹皮溜秋雨，病葉埋牆曲。誰言霜雪苦，生意殊未足。坐待春風至，飛英覆空屋。
憶我初來時，草木向衰歇。高槐雖驚秋，晚蟬猶抱葉。淹留未云幾，離離見疏莢。棲鴉寒不去，哀叫饑啄雪。破巢带空枝，疏影挂殘月。豈無兩翅羽，伴我此愁絕。
今日南風來，吹亂庭前竹。低昂中音會，甲刃紛相觸。蕭然風雪意，可折不可辱。風霽竹已回，猗猗散青玉。故山今何有，秋雨荒籬菊。此君知健否，歸掃南軒綠。
故園多珍木，翠柏如蒲葦。幽囚無與樂，百日看不已。時來拾流膠，未忍踐落子。當年誰所種，少長與我齒。仰視蒼蒼幹，所閱固多矣。應見李將軍，膽落溫御史。
百日歸期恰及春，餘年樂事最關身。出門便旋風吹面，走馬聯翩鵲啅人。却對酒杯渾是夢，試拈詩筆已如神。此災何必深追咎，竊祿從來豈有因。
平生文字爲吾累，此去聲名不厭低。塞上縱歸他日馬，城東不鬬少年雞。休官彭澤貧無酒，隠几維摩病有妻。堪笑睢陽老從事，爲余投檄向江西。
白酒無聲滑瀉油，醉行堤上散吾愁。春風料峭羊角轉，河水渺綿瓜蔓流。君已思歸夢巴峽，我能未到說黄州。此身聚散何窮已，未忍悲歌學楚囚。
夫子自逐客，尚能哀楚囚。奔馳二百里，徑來寬我憂。相逢知有得，道眼清不流。別來未一年，落盡驕氣浮。嗟我晚聞道，款啟如孫休。至言難久服，放心不自收。悟彼善知識，妙藥應所投。納之憂患場，磨以百日愁。冥頑雖難化，鎸發亦已周。平時種種心，次第去莫留。但餘無所還，永與夫子遊。此別何足道，大江東西州。畏蛇不下榻，睡足吾無求。便爲齊安民，何必歸故丘。
蘭菊有生意，微陽回寸根。方憂集暮雪，復喜迎朝暾。憶我故居室，浮光動南軒。松竹半傾瀉，未數葵與萱。三徑瑶草合，一瓶井花溫。至今行吟處，尚餘履舄痕。一朝出從仕，永愧李仲元。晚歲益可羞，犯雪方南奔。山城買廢圃，槁葉手自掀。長使齊安人，指說故侯園。
鉛膏染髭鬚，旋露霜雪根。不如閉目坐，丹府夜自暾。誰知憂患中，方寸寓羲軒。大雪從壓屋，我非兒女萱。平生學踵息，坐覺兩𩍐溫。下馬作雪詩，滿地鞭箠痕。佇立望原野，悲歌爲黎元。道逢射獵子，遥指狐兔奔。蹤跡尚可原，窟穴何足掀。寄謝李丞相，吾將反丘園。
昔年嘗羨任夫子，卜居新息臨淮水。怪君便爾忘故鄉，稻熟魚肥信清美。竹陂雁起天爲黑，桐柏烟橫山半紫。知君坐受兒女困，悔不先歸弄清泚。塵埃我亦失收身，此行蹭蹬尤可鄙。寄食方將依白足，附書未免煩黄耳。往雖不及來有年，詔恩倘許歸田里。却下關山入蔡州，爲買烏犍三百尾。
朝離新息縣，初亂一水碧。暮宿淮南村，已度千山赤。麏鼯號古戍，霧雨暗破驛。回頭梁楚郊，永與中原隔。黄州在何許，想像雲夢澤。吾生如寄耳，初不擇所適。但有魚與稻，生理已自畢。獨喜小兒子，少小事安佚。相從艱難中，肝肺如鐵石。便應與晤語，何止寄衰疾。
黁公昔未化，來往淮山曲。壽逾兩甲子，氣壓諸尊宿。但嗟濁惡世，不受龍象蹴。我來不及見，悵望空遺躅。霜顱隠白毫，鎖骨埋青玉。皆云似達摩，隻履還西竺。壁間餘清詩，字勢頗拔俗。爲吟五字偈，一洗凡眼肉。
十載遊名山，自製山中衣。願言畢婚嫁，携手老翠微。不悟俗緣在，失身蹈危機。刑名非夙學，陷穽損積威。遂恐生死隔，永與雲山違。今日復何日，芒鞋自輕飛。稽首兩足尊，舉頭雙涕揮。靈山會未散，八部猶光輝。願從二聖往，一洗千劫非。徘徊竹溪月，空翠摇烟霏。鐘聲自送客，出谷猶依依。回首吾家山，歲晚將焉歸。
春來幽谷水潺潺，的皪梅花草棘間。一夜東風吹石裂，半隨飛雪度關山。
何人把酒慰深幽，開自無聊落更愁。幸有清溪三百曲，不辭相送到黄州。
十年栽種百年規，好德無人助我儀。縣令若同倉庾氏，亭松應長子孫枝。天公不救斧斤厄，野火解憐冰雪姿。爲問幾株能合抱，殷勤記取角弓詩。
我昔少年日，種松滿東岡。初移一寸根，瑣細如插秧。二年黄茅下，一一攢麥芒。三年出蓬艾，滿山散牛羊。不見十餘年，想作龍蛇長。夜風波浪碎，朝露珠璣香。我欲食其膏，已伐百本桑。人事多乖迕，神藥竟渺茫。朅來齊安野，夾路鬚髯蒼。會開龜蛇窟，不惜斤斧瘡。縱未得茯苓，且當拾流肪。釜盎百出入，皎然散飛霜。槁死三彭仇，澡換五穀腸。青骨凝綠髓，丹田發幽光。白髮何足道，要使雙瞳方。却後五百年，騎鶴還故鄉。
熟視空堂竟不言，故應知我未天全。肯來傳舍人皆說，能致先生子亦賢。脫屣不妨眠糞屋，流澌爭看浴冰川。士廉豈識桃椎妙，妄意稱量未必然。
何年顧陸丹青手，畫作朱陳嫁娶圖。聞道一村惟兩姓，不將門戶買崔盧。
我是朱陳舊使君，勸農曾入杏花村。而今風物那堪畫，縣吏催租夜打門。
自笑平生爲口忙，老來事業轉荒唐。長江繞郭知魚美，好竹連山覺筍香。逐客不妨員外置，詩人例作水曹郎。只慚無補絲毫事，尚費官家壓酒囊。
幽人無事不出門，偶逐東風轉良夜。參差玉宇飛木末，繚繞香烟來月下。江雲有態清自媚，竹露無聲浩如瀉。已驚弱柳萬絲垂，尚有殘梅一枝亞。清詩獨吟還自和，白酒已盡誰能借。不惜青春忽忽過，但恐歡意年年謝。自知醉耳愛松風，會揀霜林結茅舍。浮浮大甑長炊玉，溜溜小槽如壓蔗。飲中真味老更濃，醉裏狂言醒可怕。閉門謝客對妻子，倒冠落佩從嘲駡。
去年花落在徐州，對月酣歌美清夜。今年黄州見花發，小院閉門風露下。萬事如花不可期，餘年似酒那禁瀉。憶昔扁舟泝巴峽，落帆樊口高桅亞。長江衮衮空自流，白髮紛紛寧少借。竟無五畝繼沮溺，空有千篇淩鮑謝。至今歸計負雲山，未免孤衾眠客舍。少年辛苦真食蓼，老境安閑如啖蔗。饑寒未至且安居，憂患已空猶夢怕。穿花踏月飲村酒，免使醉歸官長駡。
老來百事懶，身垢猶念浴。衰髮不到耳，尚煩月一沐。山城足薪炭，烟霧蒙湯谷。塵垢能幾何，翛然脫羈梏。披衣坐小閣，散髮臨修竹。心困萬緣空，身安一牀足。豈惟忘浄穢，兼以洗榮辱。默歸毋多談，此理觀要熟。
卧聞百舌呼春風，起尋花柳村村同。城南古寺修竹合，小房曲檻敧深紅。看花歎老憶年少，對酒思家愁老翁。病眼不羞雲母亂，鬢絲强理茶烟中。遥知二月王城外，玉仙洪福花如海。薄羅勻霧蓋新粧，快馬爭風鳴雜佩。玉川先生真可憐，一生耽酒終無錢。病過春風九十日，獨抱添丁看花發。
江城地瘴蕃草木，只有名花苦幽獨。嫣然一笑竹籬間，桃李漫山總粗俗。也知造物有深意，故遣佳人在空谷。自然富貴出天姿，不待金盤薦華屋。朱唇得酒暈生臉，翠袖卷紗紅映肉。林深霧暗曉光遲，日暖風輕春睡足。雨中有淚亦悽愴，月下無人更清淑。先生食飽無一事，散步逍遥自捫腹。不問人家與僧舍，拄杖敲門看修竹。忽逢絕艷照衰朽，歎息無言揩病目。陋邦何處得此花，無乃好事移西蜀。寸根千里不易致，銜子飛來定鴻鵠。天涯流落俱可念，爲飲一樽歌此曲。明朝酒醒還獨來，雪落紛紛那忍觸。
老來幾不辨西東，秋後霜林且强紅。眼暈見花真是病，耳虛聞蟻定非聰。酒醒不覺春强半，睡起常驚日過中。植杖偶逢爲黍客，披衣閑詠舞雩風。仰看落蕊收松粉，俯見新芽摘杞叢。楚雨還昏雲夢澤，吳潮不到武昌宮。廢興古郡詩無數，寂寞閑窗易粗通。解組歸來成二老，風流他日與君同。
君家稻田冠西蜀，搗玉揚珠三萬斛。塞江流柹起書樓，碧瓦朱欄照山谷。傾家取樂不論命，散盡黄金如轉燭。惟餘舊書一百車，方舟載入荆江曲。江上青山亦何有，伍洲遥望劉郎藪。明朝寒食當過君，請殺耕牛壓私酒。與君飲酒細論文，酒酣訪古江之濆。仲謀公瑾不須弔，一酹波神英烈君。
卯酒困三杯，午餐便一肉。雨聲來不斷，睡味清且熟。昏昏覺還卧，展轉無由足。强起出門行，孤夢猶可續。泥深竹雞語，村暗鳩婦哭。明朝看此詩，睡語應難讀。
雨過浮萍合，蛙聲滿四鄰。海棠真一夢，梅子欲嘗新。拄杖閑挑菜，鞦韆不見人。殷勤木芍藥，獨自殿餘春。
高亭廢已久，下有種魚塘。暮色千山入，春風百草香。市橋人寂寂，古寺竹蒼蒼。鸛鶴來何處，號鳴滿夕陽。
霧雨不成點，映空疑有無。時於花上見，的皪走明珠。秀色洗紅粉，暗香生雪膚。黄昏更蕭瑟，頭重欲相扶。
明日雨當止，晨光在松枝。清寒入花骨，肅肅初自持。午景發濃艷，一笑當及時。依然暮還斂，亦自惜幽姿。
幽姿不可惜，後日東風起。酒醒何所見，金粉抱青子。千花與百草，共盡無妍鄙。未忍污泥沙，牛酥煎落蕊。
少年多病怯杯觴，老去方知此味長。萬斛羈愁都似雪，一壺春酒若爲湯。
濁世紛紛肯下臨，夢尋飛步五雲深。無因上到通明殿，只許微聞玉珮音。
酴醾不爭春，寂寞開最晚。青蛟走玉骨，羽蓋蒙珠幰。不粧艷已絕，無風香自遠。凄凉吳宮闕，紅粉埋故苑。至今微月夜，笙簫來翠巘。餘妍入此花，千載尚清婉。怪君呼不歸，定爲花所挽。昨宵雷雨惡，花盡君應返。
君言西山頂，自古流白泉。上爲千牛乳，下有萬石鉛。不愧惠山味，但無陸子賢。願君揚其名，庶托文字傳。寒泉比吉士，清濁在其源。不食我心惻，於泉非所患。嗟我本何用，虛名空自纏。不見子柳子，餘愚污溪山。
使君向蘄州，更唱蘄州鬼。我不識使君，寧知使君死。人生作鬼會不免，使君已老知何晚。
昨夜南山雨，西溪不可渡。溪邊布穀兒，勸我脫破袴。不辭袴溪水寒，水中照見催租瘢。
去年麥不熟，挾彈規我肉。今年麥上場，處處有殘粟。豐年無象何處尋，聽取林間快活吟。
力作力作，蠶絲一百箔。壠上麥頭昂，林間桑子落。願儂一箔千兩絲，繅絲得蛹飼爾雛。
姑惡姑惡，姑不惡，妾命薄。君不見東海孝婦死作三年乾，不如廣漢龐姑去却還。
空堂明月清且新，幽人睡息來初勻。了然非夢亦非覺，有人夜呼祁孔賓。披衣相從到何許，朱欄碧井開瓊戶。忽驚石上堆龍蛇，玉芝紫筍生無數。鏘然敲折青珊瑚，味如蜜藕和雞蘇。主人相顧一撫掌，滿堂坐客皆盧胡。亦知洞府嘲輕脫，終勝嵇康羨王烈。神山一合五百年，風吹石髓堅如鐵。
連山蟠武昌，翠木蔚樊口。我來已百日，欲濟空搔首。坐看鷗鳥沒，夢逐麇麚走。今朝橫江來，一葦寄衰朽。高談破巨浪，飛屨輕重阜。去人曾幾何，絕壁寒溪吼。風泉兩部樂，松竹三益友。徐行欣有得，芝朮在蓬莠。西上九曲亭，衆山皆培塿。却看江北路，雲水渺何有。離離見吳宮，莽莽真楚藪。空傳孫郎石，無復陶公柳。爾來風流人，惟有漫浪叟。買田吾已决，乳水況宜酒。所須修竹林，深處安井臼。相將踏勝絕，更裹三日糗。
雨餘江清風卷沙，雷公躡雲捕黄蛇。蛇行空中如枉矢，電光煜煜燒蛇尾。或投以塊鏗有聲，雷飛上天蛇入水。水上青山如削鐵，神物欲出山自裂。細看兩脅生碧花，猶是西江老蛟血。蘇子得之何所爲，蒯緱彈鋏詠新詩。君不見凌烟功臣長九尺，腰間玉具高拄頤。
驚塵急雪滿貂裘，淚灑東風別宛丘。又向邯鄲枕中見，却來雲夢澤南州。暌離動作三年計，牽挽當爲十日留。早晚青山映黄髮，相看萬事一時休。
去年御史府，舉動觸四壁。幽幽百尺井，仰天無一席。隔牆聞歌呼，自恨計之失。留詩不忍寫，苦淚漬紙筆。餘生復何幸，樂事有今日。江流鏡面浄，烟雨輕羃羃。孤舟如鳧鷖，點破千頃碧。聞君在磁湖，欲見隔咫尺。朝來好風色，旗脚西北擲。行當中流見，笑眼清光溢。此邦疑可老，修竹带泉石。欲買柯氏林，茲謀待君必。
我生天地間，一蟻寄大磨。區區欲右行，不救風輪左。雖云走仁義，未免違寒餓。劍米有危炊，針氈無穩坐。豈無佳山水，借眼風雨過。歸田不待老，勇决凡幾箇。幸茲廢棄餘，疲馬解鞍馱。全家占江驛，絕境天爲破。饑貧相乘除，未見可弔賀。澹然無憂樂，苦語不成些。
散人出入無町畦，朝游湖北暮淮西。高安酒官雖未上，兩脚垂欲穿塵泥。與君聚散若雲雨，共惜此日相提携。千摇萬兀到樊口，一箭放溜先鳧鷖。層層草木暗西嶺，瀏瀏霜雪鳴寒溪。空山古寺亦何有，歸路萬頃青玻璃。我今漂泊等鴻雁，江南江北無常棲。幅巾不擬過城市，欲踏徑路開新蹊。却憂別後不忍到，見子行迹空餘悽。吾儕流落豈天意，自坐迂闊非人擠。行逢山水輒羞歎，此去未免勤鹽虀。何當一遇李八百，相哀白髮分刀圭。
平生弱羽寄衝風，此去歸飛識所從。好語似珠穿一一，妄心如膜退重重。山僧有味寧知子，瀧吏無言只笑儂。尚有讀書清浄業，未容春睡敵千鍾。
孟公好飲寧論斗，醉後關門防客走。不妨閑過左阿君，百謫終爲賢太守。老居閭里自浮沉，笑問伯松何苦心。忽然載酒從陋巷，爲愛揚雄作酒箴。長安富兒求一過，千金壽君君笑唾。汝家安得客孟公，從來只識陳驚坐。
啼鴂催天明，喧喧相詆譙。暗蛩泣夜永，唧唧自相弔。飲風蟬至潔，長吟不改調。食土蚓無腸，亦自終夕叫。鳶貪聲最鄙，鵲喜意可料。皆緣不平鳴，慟哭等嬉笑。阮生已粗率，孫子亦未妙。道人開此軒，清坐默自照。衝風振河海，不能號無竅。累盡吾何言，風來竹自嘯。
作邑君真伯厚，去官我豈曼容。一廛願託仁政，六字難賡變風。
五噫已出東洛，三復願比南容。學道未逢潘盎，草書猶似楊風。
石渠何須反顧，水驛幸足相容。長江大欲見庇，探支八月凉風。
清風初號地籟，明月自寫天容。貧家何以娛客，但知抹月批風。
青山自是絕色，無人誰與爲容。說向市朝公子，何殊馬耳東風。
將軍結髮戰蠻溪，篋有殊珍勝象犀。漫說玉牀收箭鏃，何曾金鼎識刀圭。近聞猛士收丹穴，欲助君王鑄褭蹄。多少空巌人不見，自隨初日吐虹蜺。
憶子少年時，肺喘疲坐卧。喊呀或終日，勢若風雨過。虛陽作浮漲，客冷仍下墮。妻孥恐悵望，膾炙不登坐。終年禁晚食，半夜發清餓。胃强鬲苦滿，肺斂腹輒破。三彭恣啖嚙，二豎肯逋播。寸田可治生，誰勸耕黄糯。探懷得真藥，不待君臣佐。初如雪花積，漸作櫻珠大。隔牆聞三嚥，隠隠如轉磨。自茲失故疾，陽唱陰輒和。神仙多歷試，中路或坎坷。平生不盡器，痛飲知無奈。舊人眼看盡，老伴餘幾箇。殘年一斗粟，待子同舂簸。云何不自珍，醉病又一挫。真源結梨棗，世味等糠莝。耕耘當待穫，願子勤自課。相將賦遠遊，仙語不用些。
柳公手中黑蛇滑，千年老根生乳節。忽聞鏗然爪甲聲，四坐驚顧知是鐵。含簧腹中細泉語，迸火石上飛星裂。公言此物老有神，自昔閩王餉吳越。不知流落幾人手，坐看變滅如春雪。忽然贈我意安在，兩脚未許甘衰歇。便尋轍迹訪崆峒，徑渡洞庭探禹穴。披榛覓藥採芝菌，刺虎鏦蛟擉蛇蝎。會教化作兩錢錐，歸來見公未華髮。問我鐵君無恙否，取出摩挲向公說。
十日春寒不出門，不知江柳已摇村。稍聞决决流冰谷，盡放青青沒燒痕。數畝荒園留我住，半瓶濁酒待君溫。去年今日關山路，細雨梅花正斷魂。
蕙死蘭枯菊亦摧，返魂香入嶺頭梅。數枝殘綠風吹盡，一點芳心雀啅開。野店初嘗竹葉酒，江雲欲落豆稭灰。行當更向釵頭見，病起烏雲正作堆。
廢壘無人顧，頹垣滿蓬蒿。誰能捐筋力，歲晚不償勞。獨有孤旅人，天窮無所逃。端來拾瓦礫，歲旱土不膏。崎嶇草棘中，欲刮一寸毛。喟然釋耒歎，我廩何時高。
荒田雖浪莽，高庳各有適。下隰種秔稌，東原蒔棗栗。江南有蜀士，桑果已許乞。好竹不難栽，但恐鞭橫逸。仍須卜佳處，規以安我室。家僮燒枯草，走報暗井出。一飽未敢期，瓢飲已可必。
自昔有微泉，來從遠嶺背。穿城過聚落，流惡壯蓬艾。去爲柯氏陂，十畝魚蝦會。歲旱泉亦竭，枯萍黏破塊。昨夜南山雲，雨到一犁外。泫然尋故瀆，知我理荒薈。泥芹有宿根，一寸嗟獨在。雪芽何時動，春鳩行可膾。
種稻清明前，樂事我能數。毛空暗春澤，針水聞好語。分秧及初夏，漸喜風葉舉。月明看露上，一一珠垂縷。秋來霜穗重，顛倒相撐拄。但聞畦隴間，蚱蜢如風雨。新舂便入甑，玉粒照筐筥。我久食官倉，紅腐等泥土。行當知此味，口腹吾已許。
良農惜地力，幸此十年荒。桑柘未及成，一麥庶可望。投種未逾月，覆塊已蒼蒼。農夫告我言，勿使苗葉昌。君欲富餠餌，要須縱牛羊。再拜謝苦言，得飽不敢忘。
種棗期可剝，種松期可斲。事在十年外，吾計亦已慤。十年何足道，千載如風雹。舊聞李衡奴，此策疑可學。我有同舍郎，官居在灊岳。遺我三寸甘，照座光卓犖。百栽倘可致，當及春冰渥。想見竹籬間，青黄垂屋角。
潘子久不調，沽酒江南村。郭生本將種，賣藥西市垣。古生亦好事，恐是押牙孫。家有一畝竹，無時容叩門。我窮交舊絕，三子獨見存。從我於東坡，勞餉同一飧。可憐杜拾遺，事與朱阮論。吾師卜子夏，四海皆弟昆。
馬生本窮士，從我二十年。日夜望我貴，求分買山錢。我今反累君，借耕輟茲田。刮毛龜背上，何時得成氈。可憐馬生癡，至今夸我賢。衆笑終不悔，施一當獲千。
送行無酒亦無錢，勸爾一杯菩薩泉。何處低頭不見我，四方同此水中天。
大任剛烈世無有，疾惡如風朱伯厚。小任溫毅老更文，聰明慈愛小馮君。兩任才行不須說，疇昔並友吾先人。相看半作晨星沒，可憐太白配殘月。大任先去冢未乾，小任相繼呼不還。强寄一樽生死別，樽中有淚酒應酸。貴賤賢愚同盡耳，君今不盡緣賢子。人間得喪了無憑，只有天公終可倚。
先生真是地行仙，住世因循五百年。每向銅人話疇昔，故教鐵杖鬬清堅。入懷冰雪生秋思，倚壁蛟龍護晝眠。遥想人天會方丈，衆中驚倒野狐禪。
二年相伴影隨身，踏遍江湖草木春。擿石舊痕猶在眼，閉門高節欲生鱗。畏途自衛真無敵，捷徑爭先却累人。遠寄知公不嫌重，筆端猶自斡千鈞。
千金敝帚人誰買，半額蛾眉世所妍。顧我自爲都眊矂，憐君欲鬬小嬋娟。青雲豈易量他日，黄菊猶應似去年。醉裏未知誰得喪，滿江風月不論錢。
孟嘉嗜酒桓溫笑，徐邈狂言孟德疑。公獨未知其趣爾，臣今時復一中之。風流自有高人識，通介寧隨薄俗移。二子有靈應撫掌，吾孫還有獨醒時。
聞說官軍取乞誾，將軍旂鼓捷如神。故知無定河邊柳，得共中原雪絮春。
漢家將軍一丈佛，詔賜天池八尺龍。露布朝馳玉關塞，捷烽夜到甘泉宮。似聞指揮築上郡，已覺談笑無西戎。放臣不見天顔喜，但驚草木回春容。
昨夜風月清，夢到西湖上。朝來聞好語，扣戶得吳餉。輕圓白曬荔，脆釅紅螺醤。更將西庵茶，勸我洗江瘴。故人情義重，說我必西向。一年兩僕夫，千里問無恙。相期結書社，未怕供詩帳。還將夢魂去，一夜到江漲。
風捲飛花自入帷，一樽遥想破愁眉。泥深厭聽鷄頭鶻，酒淺欣嘗牛尾貍。通印子魚猶带骨，披綿黄雀漫多脂。殷勤送去煩纖手，爲我磨刀削玉肌。
春雲陰陰雪欲落，東風和冷驚簾幙。漸看遠水綠生漪，未放小桃紅入萼。佳人瘦盡雪膚肌，眉斂春愁知爲誰。深院無人剪刀響，應將白紵作春衣。
垂柳陰陰日初永，蔗漿酪粉金盤冷。簾額低垂紫燕忙，蜜脾已滿黄蜂靜。高樓睡起翠眉嚬，枕破斜紅未肯勻。玉腕半揎雲碧袖，樓前知有斷腸人。
新愁舊恨眉生綠，粉汗餘香在蘄竹。象牀素手熨寒衣，爍爍風燈動華屋。夜香燒罷掩重扃，香霧空濛月滿庭。抱琴轉軸無人見，門外空聞裂帛聲。
霜葉蕭蕭鳴屋角，黄昏陡覺羅衾薄。夜風摇動鎮帷犀，酒醒夢回聞雪落。起來呵手畫雙鴉，醉臉輕勻襯眼霞。真態生香誰畫得，玉如纖手嗅梅花。
南來不覺歲崢嶸，坐撥寒灰聽雨聲。遮眼文書原不讀，伴人燈火亦多情。嗟予潦倒無歸日，令汝蹉跎已半生。免使韓公悲世事，白頭還對短燈檠。
心衰面改瘦崢嶸，相見惟應識舊聲。永夜思家在何處，殘年知汝遠來情。畏人默坐成癡鈍，問舊驚呼半死生。夢斷酒醒山雨絕，笑看饑鼠上燈檠。
落第汝爲中酒味，吟詩我作忍饑聲。便思絕粒真無策，苦說歸田似不情。腰下牛閑方解佩，洲中奴長足爲生。大弨一弛何緣彀，已覺翻翻不受檠。
門外山光馬亦驚，階前屐齒我先行。風花誤入長春苑，雲月長臨不夜城。未許牛羊傷至潔，且看鴉鵲弄新晴。更須携被留僧榻，待聽摧簷瀉竹聲。
我生幾冬至，少小如昨日。當時事父兄，上壽拜脫膝。十年閱彫謝，白髮催衰疾。瞻前惟兄三，顧後子由一。近者隔濤江，遠者天一壁。今朝復何幸，見此萬里姪。憶汝總角時，啼笑爲梨栗。今來能慷慨，志氣堅鐵石。諸孫行復爾，世事何時畢。詩成却超然，老淚不成滴。
索漠齊安郡，從來著放臣。如何風雪裏，更送獨歸人。
瘦骨寒將斷，衰髯摘更稀。未甘爲死別，猶恐得生歸。
日上氣暾江，雪晴光眩野。記取到家時，鋤耰吾正把。
月明穿破裘，霜氣澀孤劍。歸來閉戶坐，默數來時店。
諸兄無可寄，一語會須酬。晚歲俱黄髮，相看萬事休。
故人如念我，爲說瘦欒欒。尚有身爲患，已無心可安。
吾兄喜酒人，今汝亦能飲。一杯歸誦此，萬事邯鄲枕。
東阡在何許，寒食江頭路。哀哉魏城君，宿草荒新墓。
臨分亦泫然，不爲窮途泣。東阡時一到，莫遣牛羊入。
我夢隨汝去，東阡松柏青。却入西州門，永愧北山靈。
乞墦何足羨，負米可忘艱。莫爲無車馬，含羞入劍關。
我坐名過實，歡譁自招損。汝幸無人知，莫厭家山穩。
竹笥與練裙，隨時畢婚嫁。無事苦相思，征鞍還一跨。
萬里却來日，一庵仍獨居。應笑謀生拙，團團如磨馿。
臘酒詩催熟，寒梅雪鬬新。杜陵休歎老，韋曲已先春。獨秀驚凡目，遺英卧逸民。高歌對三白，遲暮慰安仁。
酡顔玉碗捧纖纖，亂點餘花唾碧衫。歌咽水雲凝靜院，夢驚松雪落空巌。
空花落盡酒傾缸，日上山融雪漲江。紅焙淺甌新火活，龍團小碾鬬晴窗。
學道無成鬢已華，不勞千劫漫烝砂。歸來且看一宿覺，未暇遠尋三朵花。兩手欲遮瓶裏雀，四條深怕井中蛇。畫圖要識先生面，試問房陵好事家。
東風未肯入東門，走馬還尋去歲村。人似秋鴻來有信，事如春夢了無痕。江城白酒三杯釅，野老蒼顔一笑溫。已約年年爲此會，故人不用賦招魂。
酒渴思茶漫扣門，那知竹裏是仙村。已聞龜策通神語，更看龍蛇落筆痕。色瘁形枯應笑屈，道存目擊豈非溫。歸來獨掃空齋卧，猶恐微言入夢魂。
古井沒荒萊，不食誰爲惻。瓶罌下兩綆，蛙蚓飛百尺。腥風被泥滓，空響聞點滴。上除青青芹，下洗鑿鑿石。沾濡愧童僕，杯酒暖寒栗。白水漸泓渟，青天落寒碧。云何失舊穢，底處來新潔。井在有無中，無來亦無失。
怕愁貪睡獨開遲，自恐冰容不入時。故作小紅桃杏色，尚餘孤瘦雪霜姿。寒心未肯隨春態，酒暈無端上玉肌。詩老不知梅格在，更看綠葉與青枝。
雪裏開花却是遲，何如獨占上春時。也知造物含深意，故與施朱發妙姿。細雨裛殘千顆淚，輕寒瘦損一分肌。不應便作夭桃杏，數點微酸已著枝。
幽人自恨探春遲，不見檀心未吐時。丹鼎奪胎那是寶，玉人頩頰更多姿。抱叢暗蕊初含子，落盞穠香已透肌。乞與徐熙畫新樣，竹間璀璨出斜枝。
逢人欲覓安心法，到處先爲問道庵。盧子不須從若士，蓋公當自過曹參。羨君美玉經三火，笑我枯桑困八蠶。猶喜大江同一味，故應千里共清甘。
君不見水馬兒，步步逆流水。大江東流日千里，此蟲趯趯長在此。君不見鷃濫堆，决起隨衝風。隨風一去宿何許，逆風還落蓬蒿中。二蟲愚智俱莫測，江邊一笑無人識。
仕宦常畏人，退居還喜客。君來輒館我，未覺雞黍窄。東坡有奇事，已種十畝麥。但得君眼青，不辭奴飯白。
送君四十里，只使一帆風。江邊千樹柳，落我酒杯中。此行非遠別，此樂固無窮。但願長如此，來往一生同。
聞君開龜軒，東檻俯喬木。人言君畏事，欲作龜頭縮。我知君不然，朝飯仰暘谷。餘光幸分我，不死安可獨。
燕尾稱呼理未便，剪裁雲葉却天然。無心只是青山物，覆頂宜歸紫府仙。轉覺周家新樣俗，未容陶令舊名傳。鹿門佳士勤相贈，黑霧玄霜合比肩。
胡靴短靿格粗疏，古雅無如此樣殊。妙手不勞盤作鳳，輕身只欲化爲鳬。魏風褊儉堪羞葛，楚客豪華可笑珠。擬學梁家名解脫，便於禪坐作跏趺。
自我來黄州，已過三寒食。年年欲惜春，春去不容惜。今年又苦雨，兩月秋蕭瑟。卧聞海棠花，泥污燕脂雪。暗中偷負去，夜半真有力。何殊病少年，病起頭已白。
春江欲入戶，雨勢來不已。小屋如漁舟，濛濛水雲裏。空庖煮寒菜，破竈燒溼葦。那知是寒食，但感烏銜紙。君門深九重，墳墓在萬里。也擬哭途窮，死灰吹不起。
臨臯亭中一危坐，三見清明改新火。溝中枯木應笑人，鑽斫不然誰似我。黄州使君憐久病，分我五更紅一朵。從來破釜躍江魚，只有清詩嘲飯顆。起携蠟炬遶空室，欲事烹煎無一可。爲公分作無盡燈，照破十方昏暗鎖。
不愁春盡絮隨風，但喜丹砂入頰紅。流落天涯先有讖，摩挲金狄會當同。蘧蘧未必都非夢，了了方知不落空。莫把存亡悲六客，已將地獄等天宮。
真珠爲漿玉爲醴，六月田夫汗流泚。不如春甕自生香，蜂爲耕耘花作米。一日小沸魚吐沫，二日眩轉清光活。三日開甕香滿城，快瀉銀瓶不須撥。百錢一斗濃無聲，甘露微濁醍醐清。君不見南園采花蜂似雨，天教釀酒醉先生。先生年來窮到骨，問人乞米何曾得。世間萬事真悠悠，蜜蜂大勝監河侯。
脯青苔，炙青蒲，爛蒸鵝鴨乃瓠壺。煮豆作乳脂爲酥，高燒油燭斟蜜酒。貧家百物初何有。古來百巧出窮人，搜羅假合亂天真。詩書與我爲麴糵，醖釀老夫成搢紳。質非文是終難久，脫冠還作扶犁叟。不如蜜酒無燠寒，冬不加甜夏不酸。老夫作詩殊少味，愛此三篇如酒美。封胡羯末已可憐，不知更有王郎子。
夫子胸中萬斛寬，此巾何事小團團。半升僅漉淵明酒，二寸纔容子夏冠。好戴黄金雙得勝，休教白苧一生酸。臂弓腰箭何時去，直上陰山取可汗。
面頰照人元自赤，眉毛覆眼見來烏。倦遊不擬談玄牝，示病何妨出白鬚。絕學已生真定慧，說禪長笑老浮屠。東坡若肯三年住，親與先生看藥爐。
周詩記荼苦，茗飲出近世。初緣厭粱肉，假此雪昏滯。嗟我五畝園，桑麥苦蒙翳。不令寸地閑，更乞茶子蓺。饑寒未知免，已作太飽計。庶將通有無，農末不相戾。春來凍地裂，紫筍森已銳。牛羊煩呵叱，筐筥未敢睨。江南老道人，齒髮日夜逝。他年雪堂品，空記桃花裔。
江干高居堅關扃，犍耕躬稼角挂經。篙竿繫舸菰茭隔，笳鼓過軍雞狗驚。解襟顧影各箕踞，擊劍賡歌幾舉觥。荆笄供膾愧攪聒，乾鍋更戛甘瓜羹。
饑人忽夢飯甑溢，夢中一飽百憂失。只知夢飽本來空，未悟真饑定何物。我生無田食破硯，爾來硯枯磨不出。去年太歲空在酉，傍舍壺漿不容乞。今年旱勢復如此，歲晚何以黔吾突。青天蕩蕩呼不聞，況欲稽首號泥佛。甕中蜥蜴尤可笑，跂跂脈脈何等秩。陰陽有時雨有數，民是天民天自卹。我雖窮苦不如人，要亦自是民之一。形容雖似喪家狗，未肯聑耳爭投骨。倒冠落幘謝朋友，獨與蚊雷共圭蓽。故人嗔我不開門，君視我門誰肯屈。可憐明月如潑水，夜半清光翻我室。風從南來非雨候，且爲疲人洗蒸鬰。褰裳一和快哉謠，未暇饑寒念明日。
去年東坡拾瓦礫，自種黄桑三百尺。今年刈草蓋雪堂，日炙風吹面如墨。平生懶惰今始悔，老大勸農天所直。沛然例賜三尺雨，造物無心怳難測。四方上下同一雲，甘霔不爲龍所隔。蓬蒿下濕迎曉耒，燈火新凉催夜織。老夫作罷得甘寢，卧聽牆東人響屐。奔流未已坑谷平，折葦枯荷恣漂溺。腐儒粗糲支百年，力耕不受衆目憐。破陂漏水不耐旱，人力未至求天全。會當作塘徑千步，橫斷西北遮山泉。四鄰相率助舉杵，人人知我囊無錢。明年共看决渠雨，饑飽在我寧關天。誰能伴我田間飲，醉倒惟有支頭磚。
江淮水爲田，舟楫爲室居。魚蝦以爲糧，不耕自有餘。異哉魚蠻子，本非左衽徒。連排入江住，竹瓦三尺廬。於焉長子孫，戚施且侏儒。擘水取魴鯉，易如拾諸途。破釜不著鹽，雪鱗芼青蔬。一飽便甘寢，何異獺與狙。人間行路難，踏地出賦租。不如魚蠻子，駕浪浮空虛。空虛未可知，會當算舟車。蠻子叩頭泣，勿語桑大夫。
清風來無邊，明月翳復吐。松聲滿虛空，竹影侵半戶。暗枝有驚鵲，壞壁鳴饑鼠。露葉耿高梧，風螢落空廡。微凉感團扇，古意歌白紵。樂哉今夕遊，獲此陪杖屨。傳家詩律細，已自過宗武。短詩膝上成，聊以感懷祖。
君談陽朔山，不作一錢直。巌藏兩頭蛇，瘴落千仞翼。雅宜驩兜放，頗訝虞舜陟。暫來已可畏，覽鏡憂面黑。況子三年囚，苦霧變飲食。吉人終不死，仰荷天地德。我來黄岡下，敧枕江流碧。江南武昌山，向我如咫尺。春蔬黄土軟，凍筍蒼崖坼。茲行我累君，乃反得安宅。遥知丹穴近，爲劚勾漏石。他年分刀圭，名字挂仙籍。
少年带刀劍，但識從軍樂。老大服犁鋤，解佩付鎔鑠。雖無獻捷功，會賜力田爵。敲冰春搗紙，刈葦秋織箔。櫟林斬冬炭，竹塢收夏籜。四時俯有取，一飽天所酢。君生紈綺間，欲學非其脚。左右玉纖纖，束薪誰爲縛。勿令聞此語，翠黛頩將惡。笑我一間茅，婦姑紛六鑿。
欲結千年實，先催二月花。故教窮到骨，要使壽無涯。久已逃天網，何須服日華。賓州在何處，爲子上棲霞。
鄰里有異趣，何妨傾蓋新。殊方君莫厭，數面自成親。默坐無餘事，回光照此身。他年赤墀下，玉立看垂紳。
平生我亦輕餘子，晚歲人誰念此翁。巧語屢曾遭薏苡，廋詞聊復託芎藭。子還可責同元亮，妻却差賢勝敬通。若問我貧天所賦，不因遷謫始囊空。
君家玉臂貫銅青，下客何時見目成。勤把鉛黄記宮樣，莫教弦管作蠻聲。熏衣漸歎衙香少，擁髻遥憐夜語清。記取北歸携過我，南江風浪雪山傾。
我初未識君，人以君爲笑。垂頭老鸛雀，烟雨霾七竅。敝衣來過我，危坐若持釣。褚裒半面新，鬷蔑一語妙。徐徐涉其瀾，極望不可徼。却觀元嫵媚，士固難輕料。看書眼如月，罅隙靡不照。我老多遺忘，得君如再少。從橫通雜藝，甚博且知要。所恨言無文，至老幽不耀。其生世莫識，已死誰復弔。作詩遺故人，庶解俗子譙。
美人種松柏，欲使低映門。栽培雖易長，流惡病其根。哀哉歲寒姿，骯髒誰與論。竟爲明所誤，不免刀斧痕。一遭兒女污，始覺山林尊。從來覓棟梁，未省傍籬藩。南山隔秦嶺，千樹龍蛇奔。大厦若畏傾，萬牛何足言。不然老巌壑，合抱枝生孫。死者不可悔，吾將遺後昆。
山頭孤鶴向南飛，載我南游到九疑。下界何人也吹笛，可憐時復犯龜茲。
久厭勞生能幾日，莫將歸思擾衰年。片雲會得無心否，南北東西只一天。
江上東風浪接天，苦寒無頼破春妍。試開雲夢羔兒酒，快瀉錢塘藥玉船。蠶市光陰非故國，馬行燈火記當年。冷烟濕雪梅花在，留得新春作上元。
亂山環合水侵門，身在淮南盡處村。五畝漸成終老計，九重新埽舊巢痕。豈惟見慣沙鷗熟，已覺來多釣石溫。長與東風約今日，暗香先返玉梅魂。
羨君戲集他人詩，指呼市人如使兒。天邊鴻鵠不易得，便令作對隨家雞。退之驚笑子美泣，問君久假何時歸。世間好句世人共，明月自滿千家墀。
紫駝之峰人莫識，雜以雞豚真可惜。今君坐致五侯鯖，盡是猩脣與熊白。路傍拾得半段槍，何必開爐鑄矛戟。用之如何在我耳，入手當令君喪魄。
天下幾人學杜甫，誰得其皮與其骨。劃如太華當我前，跛䍧欲上驚崷崒。名章俊語紛交衡，無人巧會當時情。前生子美只君是，信手拈得俱天成。
詩人雕刻閑草木，搜抉肝腎神應哭。不如默誦千萬首，左抽右取談笑足。夜吟石鼎聲悲秋，可憐好事劉與侯。何當一醉百不問，我欲眠矣君歸休。
一雙羅帕未分珍，林下先嘗愧逐臣。露葉霜枝剪寒碧，金盤玉指破芳辛。清泉蔌蔌先流齒，香霧霏霏欲噀人。坐客殷勤爲收子，千奴一掬奈吾貧。
春雨如暗塵，春風吹倒人。東坡數間屋，巢子誰與鄰。空牀斂敗絮，破竈鬰生薪。相對不言寒，哀哉知我貧。我有一瓢酒，獨飲良不仁。未能頳我頰，聊復濡子唇。故人千鍾祿，馭吏醉吐茵。那知我與子，坐作寒螿呻。努力莫怨天，我爾皆天民。行看花柳動，共享無邊春。
彼美君家菜，鋪田綠茸茸。豆莢圓且小，槐芽細而豐。種之秋雨餘，擢秀繁霜中。欲花而未萼，一一如青蟲。是時青裙女，採擷何匆匆。烝之復湘之，香色蔚其饛。點酒下鹽豉，縷橙芼薑葱。那知雞與豚，但恐放箸空。春盡苗葉老，耕翻烟雨叢。潤隨甘澤化，暖作青泥融。始終不我負，力與糞壤同。我老忘家舍，楚音變兒童。此物獨嫵媚，終年繫余胸。君歸致其子，囊盛勿函封。張騫移苜蓿，適用如葵菘。馬援載薏苡，羅生等蒿蓬。懸知東坡下，塉鹵化千鍾。長使齊安民，指此說兩翁。
日日出東門，步尋東城游。城門抱關卒，笑我此何求。我亦無所求，駕言寫我憂。意適忽忘返，路窮乃歸休。懸知百歲後，父老說故侯。古來賢達人，此路誰不由。百年寓華屋，千載歸山丘。何事羊公子，不肯過西州。
大哉天宇內，植物知幾族。靈品獨標奇，迥超凡草木。名從姬旦始，漸播桐君錄。賦咏誰最先，厥傳惟杜育。唐人未知好，論著始於陸。常李亦清流，當年慕高躅。遂使天下士，嗜此偶於俗。豈但中土珍，兼之異邦鬻。鹿門有佳士，博覽無不矚。邂逅天隨翁，篇章互賡續。開園頤山下，屏跡松江曲。有興即揮毫，粲然存簡牘。伊予素寡愛，嗜好本不篤。粵自少年時，低徊客京轂。雖非曳裾者，庇蔭或華屋。頗見紈綺中，齒牙厭粱肉。小龍得屢試，糞土視珠玉。團鳳與葵花，碔砆雜魚目。貴人自矜惜，捧玩且緘櫝。未數日注卑，定知雙井辱。於茲事研討，至味識五六。自爾入江湖，尋僧訪幽獨。高人固多暇，探究亦頗熟。聞道早春時，携籯赴初旭。驚雷未破蕾，采采不盈掬。旋洗玉泉蒸，芳馨豈停宿。須臾布輕縷，火候謹盈縮。不憚頃間勞，經時廢藏蓄。髹筒浄無染，箬籠勻且複。苦畏梅潤侵，暖須人氣燠。有如剛耿性，不受纖芥觸。又若廉夫心，難將微穢瀆。晴天敞虛府，石碾破輕綠。永日遇閑賓，乳泉發新馥。香濃奪蘭露，色嫩欺秋菊。閩俗競傳誇，豐腴面如粥。自云葉家白，頗勝中山醁。好是一杯深，午窗春睡足。清風擊兩腋，去欲凌鴻鵠。嗟我樂何深，水經亦屢讀。陸子咤中泠，次乃康王谷。蟆培頃曾嘗，瓶罌走僮僕。如今老且嬾，細事百不欲。美惡兩俱忘，誰能强追逐。薑鹽拌白土，稍稍從吾蜀。尚欲外形骸，安能徇口腹。由來薄滋味，日飯止脫粟。外慕既已矣，胡爲此羈束。昨日散幽步，偶上天峰麓。山圃正春風，蒙茸萬旂簇。呼兒爲招客，采製聊亦復。地僻誰我從，包藏置厨簏。何嘗較優劣，但喜破睡速。况此夏日長，人間正炎毒。幽人無一事，午飯飽蔬菽。困卧北窗風，風微動窗竹。乳甌十分滿，人世真局促。意爽飄欲仙，頭輕快如沐。昔人固多癖，我癖良可贖。爲問劉伯倫，胡然枕糟麴。
江上西山半隠堤，此邦臺館一時西。南堂獨有西南向，卧看千帆落淺溪。
暮年眼力嗟猶在，多病顛毛却未華。故作明窗書小字，更開幽室養丹砂。
他時夜雨困移牀，坐厭愁聲點客腸。一聽南堂新瓦響，似聞東塢小荷香。
山家爲割千房蜜，稚子新畦五畝蔬。更有南堂堪著客，不憂門外故人車。
掃地焚香閉閣眠，簟紋如水帳如烟。客來夢覺知何處，挂起西窗浪接天。
吏散庭空雀噪簷，閉門獨宿夜厭厭。似聞梨棗同時種，應與杉篁刻日添。糟麴有神熏不醉，雪霜誇健巧相沾。先生坐待清陰滿，空使人人歎滯淹。
結褵記初歡，同穴期晚歲。擇夫得溫嶠，生子勝王濟。高風相賓友，古義仍兄弟。從君吏隠中，窮達初不計。云何抱沉疾，俯仰便一世。幽陰淒房櫳，芳澤在巾袂。百年縱得滿，此路行亦逝。那將有限身，長瀉無益涕。君文照今古，不比山石脆。當觀千字誄，寧用百金瘞。
百川日夜逝，物我相隨去。惟有宿昔心，依然守故處。憶在懷遠驛，閉門秋暑中。藜羹對書史，揮汗與子同。西風忽淒厲，落葉穿戶牖。子起尋裌衣，感歎執我手。朱顔不可恃，此語君莫疑。別離恐不免，功名定難期。當時已悽斷，況此兩衰老。失途既難追，學道恨不早。買田秋已議，築室春當成。雪堂風雨夜，已作對牀聲。
飽食有殘肉，饑食無餘菜。紛然生喜怒，似被狙公賣。爾來誰獨覺，凜凜白下宰。一飯在家僧，至樂甘不壞。多生味蠹簡，食筍乃餘債。蕭然映樽俎，未肯雜菘芥。君看霜雪姿，童稚已耿介。胡爲遭暴橫，三嗅不忍嘬。朝來忽解籜，勢迫風雷噫。尚可餉三閭，飯筒纏五采。
少學不爲身，宿志固有在。雖然敢自必，用舍置度外。天初若相我，發跡造宏大。豈敢負所付，捐軀欲投會。寧知事大謬，舉步得狼狽。我已無可言，墮甑難追悔。子雖僅自免，雞肋安足頼。低回畏罪罟，黽勉敢言退。若人疑或使，爲子得微罪。時哉歸去來，共抱東坡耒。
問君謫南賓，野葛食幾尺。逢人瘴髮黄，入市胡眼碧。三年不易過，坐睨倚天壁。歸來貌如故，妙語仍破鏑。那能廢詩酒，亦未妨禪寂。願爲尚書郎，還賜上方舄。
江家舊池臺，修竹圍一尺。歸來萬事非，惟見秦淮碧。平生痛飲處，遺墨鴉棲壁。西來故父客，金印雜鳴鏑。三槐老更茂，花絮春寂寂。中微未可料，家廟藏赤舄。
眼前擾擾黑蚍蜉，口角霏霏白唾珠。要識吾師無礙處，試將燒却看瞋無。
微生真草木，無處謝天力。慈顔如春風，不見桃李實。古今抱此恨，有志俯仰失。公子豈先知，戰戰常惜日。吾君日月照，委曲到肝鬲。哀哉人子心，吾何愛一邑。家庭拜前後，粲然發笑色。豈比黄壤下，焚瘞千金璧。若人道德人，視此亦戲劇。聊償曾閔意，遽與仙佛寂。孤纍卧江渚，永望墳墓隔。作詩相楚挽，感動淚再滴。
芙蓉仙人舊遊處，蒼藤翠壁初無路。戲將桃核裹黄泥，石間散擲如風雨。坐令空山作錦繡，倚天照海花無數。花間石室可容車，流蘇寶蓋窺靈宇。何年霹靂起神物，玉棺飛出王喬墓。當時醉卧動千日，至今石縫餘糟醑。仙人一去五十年，花老室空誰作主。手植數松今偃蓋，蒼髯白甲低瓊戶。我來取酒酹先生，後車仍載胡琴女。一聲冰鐵散巌谷，海爲瀾翻松爲舞。爾來心賞復何人，持節中郎醉無伍。獨臨斷岸呼日出，紅波碧巘相吞吐。徑尋我語覓餘聲，拄杖彭鏗叩銅鼓。長篇小字遠相寄，一唱三歎神悽楚。江風海雨入牙頰，似聽石室胡琴語。我今老病不出門，海山巌洞知何許。門外桃花自開落，牀頭酒甕生塵土。前年開閤放柳枝，今年洗心歸佛祖。夢中舊事時一笑，坐覺俯仰成今古。願君不用刻此詩，東海桑田真旦暮。
白露凄風洗瘴烟，夢回相對兩淒然。雀羅廷尉非當日，鳩杖先生愈少年。世事飽諳思縮手，主恩未報恥歸田。誰憐第五橋邊水，獨照台州老鄭虔。
一舸南游遂不歸，清江赤壁照人悲。請看行路無從涕，盡是當年不忍欺。雪後獨來栽柳處，竹間行復采茶時。山城散盡樽前客，舊恨新愁只自知。
紛紛青子落紅鹽，正味森森苦且嚴。待得微甘回齒頰，已輸崖蜜十分甜。
雨洗東坡月色清，市人行盡野人行。莫嫌犖确坡頭路，自愛鏗然曳杖聲。
折楊新曲萬人趨，獨和先生于蒍于。但信櫝藏終自售，豈知碗脫本無橅。朅從冰叟來游宦，肯伴臞仙亦號儒。棠棣並爲天下士，芙蓉曾到海邊郛。不嫌霧谷霾松柏，終恐虹梁荷棟桴。高論無窮如鋸屑，小詩有味似連珠。感君生日遥稱壽，祝我餘年老不枯。未辦報君青玉案，建溪新餠截雲腴。
西湖處士骨應槁，只有此詩君壓倒。東坡先生心已灰，爲愛君詩被花惱。多情立馬待黄昏，殘雪消遲月出早。江頭千樹春欲闇，竹外一枝斜更好。孤山山下醉眠處，點綴裙腰紛不掃。萬里春隨逐客來，十年花送佳人老。去年花開我已病，今年對花還草草。不知風雨捲春歸，收拾餘香還畀昊。
化工未議蘇羣槁，先向寒梅一傾倒。江南無雪春瘴生，爲散冰花除熱惱。風清月落無人見，洗妝自趁霜鐘早。惟有飛來雙白鷺，玉羽瓊枝鬬清好。吳山道人心似水，眼浄塵空無可埽。故將妙語寄多情，橫機欲試東坡老。東坡習氣除未盡，時復長篇書小草。且撼長條餐落英，忍饑未擬窮呼昊。
東風嫋嫋泛崇光，香霧空濛月轉廊。只恐夜深花睡去，故燒高燭照紅妝。
蘧瑗知非我所師，流年已似手中蓍。正平獨肯從文舉，中散何曾靳孝尼。賣劍買牛真欲老，得錢沽酒更無疑。雞豚異日爲同社，應有千篇唱和詩。
薄雲霏霏不成雨，杖藜曉入千花塢。柯丘海棠吾有詩，獨笑深林誰敢侮。三杯卯酒人徑醉，一枕春眠日亭午。竹間老人不讀書，留我閉門誰教汝。出簷藂枳十圍大，寫真素壁千蛟舞。東坡作塘今幾尺，携酒一勞農工苦。却尋流水出東門，壞垣古塹花無主。卧開桃李爲誰妍，對立鵁鶄相媚嫵。開樽藉草勸行路，不惜春衫污泥土。褰裳共過春草亭，扣門却入韓家圃。轆轤繩斷井深碧，秋千挂索人何所。映簾空復小桃枝，乞漿不見譍門女。南上古臺臨斷岸，雪陣翻空迷仰俯。故人饋我玉葉羹，水冷烟消誰爲煮。崎嶇束縕下荒徑，婭姹隔花聞好語。更隨落景盡餘樽，却傍孤城得僧宇。主人勸我洗足眠，倒牀不必聞鐘鼓。明朝門外泥一尺，始悟三更雨如許。平生所向無一遂，茲游何事天不阻。固知我友不終窮，豈弟君子神所予。
野飲花間百物無，杖頭惟挂一葫蘆。已傾潘子錯著水，更覓君家爲甚酥。
孤村漸雨逐秋凉，逆旅愁人怨夜長。不寐相看惟櫪馬，悲歌互答有寒螿。天寒滯穗猶橫畝，歲晚空機任倚牆。勸爾一杯聊復睡，人間貧富海茫茫。
病瘡老馬不任鞿，猶向君王得敝幃。桑下豈無三宿戀，樽前聊與一身歸。長腰尚載撐腸米，闊領先裁蓋癭衣。投老江湖終不失，來時莫遣故人非。
芥舟只合在坳堂，紙帳心期老孟光。不道山人今忽去，曉猿啼處月茫茫。
清風弄水月銜山，幽人夜度吳王峴。黄州鼓角亦多情，送我南來不辭遠。江南又聞出塞曲，半雜江聲作悲健。誰言萬方聲一槩，鼉憤龍愁爲余變。我記江邊枯柳樹，未死相逢真識面。他年一葉泝江來，還吹此曲相迎餞。
昨日雲陰重，東風融雪汁。遠林草木暗，近舍烟火濕。下有隠君子，嘯歌方自得。知我犯寒來，呼酒意頗急。撫掌動鄰里，遶村捉鵝鴨。房櫳鏘器聲，蔬果照巾羃。久聞蔞蒿美，初見新芽赤。洗盞酌鵝黄，磨刀削熊白。須臾我徑醉，坐睡落巾幘。醒時夜向闌，唧唧銅瓶泣。黄州豈云遠，但恐朋友缺。我當安所主，君亦無此客。朝來靜庵中，惟見峰巒集。
我哀籃中蛤，閉口護殘汁。又哀網中魚，開口吐微濕。刳腸彼交病，過分我何得。相逢未寒溫，相勸此最急。不見盧懷慎，烝壺似烝鴨。坐客皆忍笑，髠然發其羃。不見王武子，每食刀几赤。琉璃載烝㹠，中有人乳白。盧公信寒陋，衰髮得滿幘。武子雖豪華，未死神已泣。先生萬金璧，護此一蟻缺。一年如一夢，百歲真過客。君無廢此篇，嚴詩編杜集。
君家蜂作窠，歲歲添漆汁。我身牛穿鼻，卷舌聊自濕。二年三過君，此行真得得。愛君似劇孟，扣門知緩急。家有紅頰兒，能唱綠頭鴨。行當隔簾見，花霧輕羃羃。爲我取黄封，親拆官泥赤。仍須煩素手，自點葉家白。樂哉無一事，十年不蓄幘。閉門弄添丁，哇笑雜呱泣。西方正苦戰，誰補將帥缺。披圖見八陣，合散更主客。不須親戎行，坐論教君集。
酸酒如虀湯，甜酒如蜜汁。三年黄州城，飲酒但飲濕。我如更揀擇，一醉豈易得。幾思壓茅柴，禁網日夜急。西鄰推甕盎，醉倒豬與鴨。君家大如掌，破屋無遮羃。何從得此酒，冷面妒君赤。定應好事人，千石供李白。爲君三日醉，蓬髮不暇幘。夜深欲踰垣，卧想春甕泣。君奴亦笑我，鬢齒行禿缺。三年已四至，歲歲遭惡客。人生幾兩屐，莫厭頻來集。
枯松强鑽膏，槁竹欲瀝汁。兩窮相值遇，相哀莫相濕。不知我與君，交游竟何得。心法幸相語，頭然未爲急。願爲穿雲鶻，莫作將雛鴨。我行及初夏，煮酒映疏羃。故鄉在何許，西望千山赤。茲游定安歸，東泛萬頃白。一歡寧復再，起舞花墮幘。將行出苦語，不用兒女泣。吾非固多矣，君豈無一缺。各念別時言，閉戶謝衆客。空堂浄掃地，虛白道所集。
青山若無素，偃蹇不相親。要識廬山面，他年是故人。
自昔懷清賞，神游杳靄間。如今不是夢，真箇在廬山。
芒鞋青竹杖，自挂百錢游。可怪深山裏，人人識故侯。
帝遣銀河一派垂，古來惟有謫仙詞。飛流濺沫知多少，不與徐凝洗惡詩。
石耳峰頭路接天，梵音堂上月臨泉。此生初飲廬山水，他日徒參雪竇禪。袖裏寶書猶未出，夢中飛蓋已先傳。何人更識嵇中散，野鶴昂藏未是仙。
君到高安幾日回，一時斗擻舊塵埃。贈君一籠牢收取，盛取東軒長老來。
大士何曾有生死，小儒底處覓窮通。偶留一鷄千山上，散作人間萬竅風。
石龍有口口無根，自在流泉誰吐吞。若信衆生本無垢，此泉何處覓寒溫。
偶尋流水上崔嵬，五老蒼顔一笑開。若見謫仙煩寄語，康山頭白早歸來。
高巌下赤日，深谷來悲風。擘開青玉峽，飛出兩白龍。亂沫散霜雪，古潭摇清空。餘流滑無聲，快瀉雙石谼。我來不忍去，月出飛橋東。蕩蕩白銀闕，沉沉水精宮。願隨琴高生，脚踏赤鯶公。手持白芙蕖，跳下清泠中。
吾聞太山石，積日穿綫溜。況此百雷霆，萬世與石鬬。深行九地底，險出三峽右。長輸不盡溪，欲滿無底竇。跳波翻潛魚，震響落飛狖。清寒入山骨，草木盡堅瘦。空濛烟靄間，澒洞金石奏。彎彎飛橋出，瀲瀲半月彀。玉淵神龍近，雨雹亂晴晝。垂瓶得清甘，可嚥不可漱。
溪聲便是廣長舌，山色豈非清浄身。夜來八萬四千偈，他日如何舉似人。
橫看成嶺側成峰，遠近高低總不同。不識廬山真面目，只緣身在此山中。
溪上青山三百疊，快馬輕衫來一抹。倚山修竹有人家，橫道清泉知我渴。芒鞋竹杖自輕軟，蒲薦松牀亦香滑。夜深風露滿中庭，惟有孤螢自開闔。
彭蠡東北源，廬阜西南麓。何人修水上，種此一雙玉。思之不可見，破宅餘修竹。四鄰戒莫犯，十畝森似束。我來仲夏初，解籜呈新綠。幽鳥向我鳴，野人留我宿。徘徊不忍去，微月挂喬木。遥想他年歸，解組巾一幅。對牀老兄弟，夜雨鳴竹屋。卧聽鄰寺鐘，書窗有殘燭。
露宿風餐六百里，明朝飲馬南江水。未見豐盈犀角兒，先逢玉雪王郎子。對牀欲作連夜語，念汝還須戴星起。夜來夢見小於菟，猶是髧髦垂兩耳。憶過濟南春未動，三子出迎殘雪裏。我時移守古河東，酒肉淋漓渾舍喜。而今憔悴一羸馬，逆旅擔夫相汝爾。出城見我定驚嗟，身健窮愁不須恥。我爲乃翁留十日，掣電一歡何足恃。惟當火急作新詩，一醉兩翁勝酒美。
一與子由別，却數七端午。身隨綵絲繫，心與昌歜苦。今年匹馬來，佳節日夜數。兒童喜我至，典衣具雞黍。水餠既懷鄉，飯筒仍愍楚。謂言必一醉，快作西川語。寧知是官身，糟麴困熏煮。獨携三子出，古剎訪禪祖。高談付梁羅，詩力到阿虎。歸來一調笑，慰此長齟齬。
知君念我欲別難，我今此別非他日。風裏楊花雖未定，雨中荷葉終不濕。三年磨我費百書，一見何止得雙璧。願君亦莫嗟留滯，六十小劫風雨疾。
先君昔愛洛城居，我今亦過嵩山麓。水南卜築吾豈敢，試向伊川買修竹。又聞緱山好泉眼，傍市穿林瀉冰玉。遥想茅軒照水開，兩翁相對清如鵠。
兩翁歸隠非難事，惟要傳家好兒子。憶昔汝翁如汝長，筆頭一落三千字。世人聞此皆大笑，慎勿生兒兩翁似。不知樗櫟薦明堂，何似鹽車壓千里。
雙鵲先我來，飛上東軒背。書隨好夢到，人與佳節會。一歡難把玩，回首了無在。却渡來時溪，斷橋號淺瀨。茫茫暑天闊，靄靄孤城背。青山眊矂中，落日凄凉外。盛衰豈我意，離合非所礙。何以解我憂，粗了一事大。
甘山廬阜鬰相望，林隙熹微漏日光。吳國晚蠶初斷葉，占城蚤稻欲移秧。迢迢澗水隨人急，冉冉巌花撲馬香。望眼儘從飛鳥遠，白雲深處是吾鄉。
宰樹連山谷，祠堂照路隅。養松無觸鹿，助祭有馴烏。歸夢先寒食，兒啼到白鬚。遥知鄰里化，醉叟道爭扶。
舊笑桓司馬，今師鄭大夫。不知徂歲月，空覺老楸梧。祭禮傳家法，阡名載版圖。會看千字誄，木杪見龜趺。
我從廬山來，目送孤飛雲。路逢陸道士，知是千歲人。試問當時友，虎溪已埃塵。似聞佚老堂，知是幾世孫。能爲五字詩，仍戴漉酒巾。人呼小靖節，自號葛天民。
寄卧虛寂堂，月明浸疏竹。泠然洗我心，欲飲不可掬。流光發永歎，自昔非余獨。行年四十九，還此北窗宿。緬懷卓道人，白首寓醫卜。謫仙固遠矣，此士亦難復。世道如弈棋，變化不容覆。惟應玉芝老，待得蟠桃熟。
空腸得酒芒角出，肝肺槎牙生竹石。森然欲作不可回，吐向君家雪色壁。平生好詩仍好畫，書牆涴壁長遭駡。不瞋不駡喜有餘，世間誰復如君者。一雙銅劍秋水光，兩首新詩爭劍鋩。劍在牀頭詩在手，不知誰作蛟龍吼。
黄琮白琥天不惜，顧恐貪夫死懷璧。君看龍尾豈石材，玉德金聲寓於石。與天作石來幾時，與人作硯初不辭。詩成鮑謝石何與，筆落鍾王硯不知。錦茵玉匣俱塵垢，擣練支牀亦何有。況瞋蘇子鳳咮銘，戲語相嘲作牛後。碧天照水風吹雲，明窗大几清無塵。我生天地一閑物，蘇子亦是支離人。麤言細語都不擇，春蚓秋蛇隨意畫。願從蘇子老東坡，仁者不用生分別。
我家銅劍如赤蛇，君家石硯蒼璧橢而漥。君持我劍向何許，大明宮裏玉佩鳴衝牙。我得君硯亦安用，雪堂窗下爾雅箋蟲蝦。二物與人初不異，飄落高下隨風花。蒯緱玉具皆外物，視草草玄無等差。君不見秦趙城易璧，指圖睨柱相矜誇。又不見二生妾換馬，驕鳴啜泣思其家。不如無情兩相與，永以爲好譬之桃李與瓊華。
贈君長鋏君當歌，每食無魚歎委蛇。一朝得見暴公子，櫑具欲與冠爭峨。豈比杜陵貧病叟，終日長鑱隨短蓑。斬蛟刺虎老無力，带牛佩犢吏所訶。故將換硯豈無意，恐君雕琢傷天和。作詩反劍亦何謂，知君欲以詩相磨。報章苦恨無好語，試向君硯求餘波。詩成劍往硯應笑，那將屋漏供懸河。
吾年四十九，羈旅失幼子。幼子真吾兒，眉角生已似。未期觀所好，蹁躚逐書史。摇頭却梨栗，似識非分恥。吾老常鮮歡，頼此一笑喜。忽然遭奪去，惡業我累爾。衣薪那免俗，變滅須臾耳。歸來懷抱空，老淚如瀉水。
我淚猶可拭，日遠當日忘。母哭不可聞，欲與汝俱亡。故衣尚懸架，漲乳已流牀。感此欲忘生，一卧終日僵。中年忝聞道，夢幻講已詳。儲藥如丘山，臨病更求方。仍將恩愛刃，割此衰老腸。知迷欲自反，一慟送餘傷。
平生無一女，誰復歎耳耳。滯留生此兒，足慰周南史。那知非真實，造化聊戲爾。煩惱初無根，恩愛爲種子。煩公爲假說，反覆相指似。欲除苦海浪，先乾愛河水。棄置一寸鱗，悠然笑侯喜。爲公寫餘習，瓶罍一時恥。
聞公少已悟，拄杖久倚牀。笑我老而癡，負鼓欲求亡。庶幾東門子，柱史安敢望。嗜毒戲猛獸，慮患先不詳。囊破蛇已走，尚未省齧傷。妙哉兩篇詩，洗我千結腸。黠蠶不作繭，未老輒自僵。永謝湯火厄，泠然超無方。
青李扶疏禽自來，清真逸少手親栽。深紅淺紫從爭發，雪白鵝黄也鬥開。
斫竹穿花破綠苔，小詩端爲覓榿栽。細看造物初無物，春到江南花自開。
騎馿渺渺入荒陂，想見先生未病時。勸我試求三畝宅，從公已覺十年遲。
甲第非真有，閑花亦偶栽。聊爲清浄供，却對道人開。
東晉巾車令，西京執戟郎。甘心向山水，結髮事文章。故自輕千戶，何曾羨一囊。天高鬼神惡，骨朽姓名芳。庾嶺銘旌暗，秦淮舊宅荒。吾詩不用刻，妙語有黄香。
欲求五畝寄樵蘇，所至遲留似賈胡。信命不須歌去汝，逢人未免歎猶吾。人皆勸我杯中物，我獨憐君屋上烏。一技文章何足道，要知摩詰是文殊。
長笑右軍稱草聖，不如東野以詩鳴。樂天自愛吟淮月，懷祖無勞聽角聲。
季子東周負郭田，須知力穡是家傳。細思種薤五十本，大勝取禾三百廛。若得與君連北巷，故應終老忘西川。短衣匹馬非吾事，只擬關門不問天。
餘杭門外葉飛秋，尚記居人挽去舟。一別臨平山上塔，五年雲夢澤南州。淒涼楚些緣吾發，邂逅秦淮爲子留。寄謝西湖舊風月，故應時許夢中游。
先生一去五百載，猶在峨眉西崦中。自爲天仙足官府，不應尸解坐蝱蟲。
粉紅石首仍無骨，雪白河㹠不藥人。寄語天公與河伯，何妨乞與水精鱗。
芒鞋竹杖布行纏，遮莫千山與萬山。從來無脚不解滑，誰信石頭行路難。
到郡席不暖，居民空惘然。好山無十里，遺恨恐他年。欲款南朝寺，同登北郭船。朱門收畫戟，紺宇出青蓮。夾路蒼髯古，迎人翠麓偏。龍腰蟠故國，鳥爪寄層巔。竹杪飛華屋，松根泫細泉。峰多巧障日，江遠欲浮天。略彴橫秋水，浮圖插暮烟。歸來踏人影，雲細月娟娟。
老手王摩詰，窮交孟浩然。論詩曾伴直，話舊已忘年。北上難陪驥，東行且趁船。離亭花映肉，醉眼鷺窺蓮。柂轉三山沒，風回五兩偏。荒祠過瓜步，古甃墮松巔。聞道清香閣，新篘白玉泉。莫教門掩夜，坐待月流天。小院檀槽鬧，空庭樺獨煙。公詩便堪唱，爲付小嬋娟。
公顔如雪柏，千載故依然。笑我無根柳，空中不待年。肯留歸闕旆，坐待逆風船。特許門傳籥，那知箭起蓮。相逢月上後，小語坐西偏。流落千帆側，追思百尺巔。躬耕懷谷口，水石羨平泉。茅屋歸元亮，霓裳醉樂天。行聞宣室召，歸近御爐烟。未用歌池上，隨宜教李娟。
君不見成都畫手開十眉，橫雲却月爭新奇。游人指點小顰處，中有漁陽胡馬嘶。又不見王孫青瑣橫雙碧，腸斷浮空遠山色。書生性命何足論，坐費千金買消渴。爾來喪亂愁天公，謫向君家書硯中。小窗虛幌相嫵媚，令君曉夢生春紅。毘耶居士談空處，結習已空花不住。試教天女爲磨鉛，千偈瀾翻無一語。
是身如虛空，萬物皆我儲。胡爲强分別，百金買田廬。不見袁夫子，神馬載尻輿。游乎無何有，一飯不願餘。官湖爲我池，學舍爲我居。何以遺子孫，此身自籧篨。薰風暗楊柳，秋水靜芙蕖。應觀我知子，不怪子知魚。
月明驚鵲未安枝，一棹飄然影自隨。江上秋風無限浪，枕中春夢不多時。瓊林花草聞前語，罨畫溪山指後期。豈敢便爲雞黍約，玉堂金殿要論思。
二公詩格老彌新，醉後狂吟許野人。坐看青丘吞澤芥，自慚黄潦薦溪蘋。兩邦旌纛光相照，十畝鋤犁手自親。何似秦郎妙天下，明年獻頌請東巡。
病骨難堪玉带圍，鈍根仍落箭鋒機。欲教乞食歌姬院，故與雲山舊衲衣。
此带閱人如傳舍，流傳到我亦悠哉。錦袍錯落差相稱，乞與佯狂老萬回。
撞鐘浮玉山，迎我三千指。衆中聞謦欬，未語知鄉里。我非箇中人，何以默識子。振衣忽歸去，隻影千山裏。涪江與中泠，共此一味水。冰盤薦琥珀，何似糖霜美。
嗟我與君皆丙子，四十九年窮不死。君隨幕府戰西羌，夜渡冰河斫雲壘。飛塵漲天箭灑甲，歸對妻孥真夢耳。我謫黄岡四五年，孤舟出沒烟波裏。故人不復通問訊，疾病饑寒疑死矣。相逢握手一大笑，白髮蒼顔略相似。我方北渡脫重江，君復南行輕萬里。功名如幻何足計，學道有涯真可喜。勾漏丹砂已付君，汝陽甕盎吾何恥。君歸赴我雞黍約，買田築室從今始。
君不見滹沱流澌車折軸，公孫倉皇奉豆粥。濕薪破竈自燎衣，饑寒頓解劉文叔。又不見金谷敲冰草木春，帳下烹煎皆美人。萍虀豆粥不傳法，咄嗟而辦石季倫。干戈未解身如寄，聲色相纏心已醉。身心顛倒不自知，更識人間有真味。豈如江頭千頃雪色蘆，茅簷出沒晨烟孤。地碓舂秔光似玉，沙瓶煮豆軟如酥。我老此身無著處，賣書來問東家住。卧聽雞鳴粥熟時，蓬頭曳履君家去。
君看三代士執雉，本以殺身爲小補。居官死職士死綏，夢尸得官真古語。五行勝己斯爲官，官如草木吾如土。仕而未祿猶賓客，待以純臣蓋非古。饋焉曰獻稱寡君，豈比公卿相爾汝。世衰道微士失已，得喪悲歡反其故。草袍蘆箠相嫵媚，飲食嬉游事羣聚。曲江船舫月燈毬，是謂舞殯而歌墓。看花走馬到東野，餘子紛紛何足數。二生年少兩豪逸，詩酒不知軒冕苦。故令將仕夢發棺，勸子勿爲官所腐。塗車芻靈皆假設，著眼細看君勿誤。時來聊復一飛鳴，進隠不須煩伍舉。
江東賈客木綿裘，會散金山月滿樓。夜半潮來風又熟，卧吹簫管到揚州。
銅腥鐵澀不宜泉，愛此蒼然深且寬。蟹眼翻波湯已作，龍頭拒火柄猶寒。薑新鹽少茶初熟，水漬雲蒸蘚未乾。自古函牛多折足，要知無脚是輕安。
潘郎曉踏河陽春，明珠白璧驚市人。那知望拜馬蹄下，胸中一斛泥與塵。何似墨潘穿破褐，琅琅翠餠敲玄笏。布衫漆黑手如龜，未害冰壺貯秋月。世人重耳輕目前，區區張李爭媸妍。一朝入海尋李白，空看人間畫墨仙。
蘇陳甥舅真冰玉，正始風流起頹俗。夫人高節稱其家，凜凜寒松映修竹。雞鳴爲善日日新，八十三年如一晨。豈惟家室宜壽母，實與朝廷生異人。忘軀殉國乃吾子，三仕何曾知慍喜。不須擁笏强垂魚，我視去來皆夢爾。誦詩相挽真區區，墓碑千字多遺餘。他年太史取家傳，知有班昭續漢書。
生芻不獨比前人，束藁端能廢謝鯤。子達想無身後念，吾衰不復夢中論。已知毅豹爲均死，未識荆凡定孰存。堪笑東坡癡鈍老，區區猶記刻舟痕。
冰蠶不知寒，火鼠不知暑。知閑見閑地，已覺非閑侶。君看東坡翁，懶散誰比數。形骸墮醉夢，生事委塵土。早眠不見燈，晚食或敧午。卧看盜取氈，坐視麥漂雨。語希舌頰强，行少腰脚僂。五年黄州城，不蹋黄州鼓。人言我閑客，置此閑處所。問閑作何味，如眼不自睹。頗訝徐孝廉，得閑能幾許。介子願奉使，翁歸備文武。應緣不耐閑，名字挂庭宇。我詩爲閑作，更得不閑語。君如汗血駒，轉盼略燕楚。莫嫌鑾輅重，終勝鹽車苦。
卷卷長廊走黄葉，席簾垂地香煙歇。主人待來終不來，火紅銷盡灰如雪。
黍離不復閔宗周，何暇雷塘弔一丘。若問西來師祖意，竹西歌吹是揚州。
山茶相對阿誰栽，細雨無人我獨來。說似與君君不會，爛紅如火雪中開。
野雁見人時，未起意先改。君從何處看，得此無人態。無乃槁木形，人禽兩自在。北風振枯葦，微雪落璀璀。慘澹雲水昏，晶熒沙礫碎。弋人悵何慕，一舉渺江海。
衆禽事紛爭，野雁獨閑潔。徐行意自得，俯仰若有節。我衰寄江湖，老伴雜鵝鴨。作書問陳子，曉景畫苕霅。依依聚圓沙，稍稍動斜月。先鳴獨鼓翅，吹亂蘆花雪。
使君不獨東南美，典型尚記先君子。戲嘲王叟短轅車，肯爲徐郎書紙尾。三年弭節江湖上，千首放懷風月裏。手開西閣坐虛明，目浄東溪照清泚。素琴濁酒容一榻，落霞孤鶩供千里。大舫何時繫門柳，小詩屢欲書窗紙。文昌新構滿鵷鸞，都邑正喧收杞梓。相逢一醉豈有命，南來寂寞君歸矣。
異時長怪謫仙人，舌有風雷筆有神。聞道騎鯨游汗漫，憶嘗捫蝨話悲辛。氣吞餘子無全目，詩到諸郎尚絕倫。白髮故交空掩卷，淚河東注問蒼旻。
嫋嫋春風送度關，娟娟霜月照生還。遲留歲暮江淮上，來往君家伯仲間。未厭冰灘吼新洛，且看松雪媚南山。野梅官柳何時動，飛蓋長橋待子閑。
頭白江南醉司馬，寬心時復喚殷兄。寒潮不應淮無信，客路相隨月有情。未許低頭拜東野，徒言飲酒勝公榮。好詩惡韵那容和，刻燭應須便置觥。
土暈銅花蝕秋水，要須悍石相礱砥。十年冰蘗戰膏粱，萬里煙波濯紈綺。歸來詩思轉清激，百丈空潭數魴鯉。逝將桂浦擷蘭蓀，不記槐堂收劍履。却思庾嶺今何在，更說彭城真夢耳。君知先竭是甘井，我願得全如苦李。妄心不復九迴腸，至道終當三洗髓。廣陵陽羨何足較，只有無何真我里。樂全老子今禪伯，掣電機鋒不容擬。心通豈復問云何，印可聊須答如是。相逢爲我話留滯，桃花春漲孤舟起。
采藥壺公處處過，笑看金狄手摩挲。老人大父識君久，造物小兒如子何。寒盡山中無曆日，雨斜江上一漁簑。神仙護短多官府，未厭人間醉踏歌。
此生念念浮雲改，寄語長淮今好在。故人宴坐虹梁南，新河巧出龜山背。木魚呼客振林莽，鐵鳳橫空飛綵繪。忽驚堂宇變雄深，坐覺風雷生謦欬。羨師游戲浮漚間，笑我榮枯彈指內。嘗茶看畫亦不惡，問法求詩了無礙。千里孤帆又獨來，五年一夢誰相對。何當來世結香火，永與名山供井磑。
新落霜餘兩岸隆，塵埃舉袂識西風。臨淮自古多名士，樽酒相從樂寓公。半日偷閑歌嘯裏，百年暗盡往來中。知君不向窮愁老，尚有清詩氣吐虹。
偶隨樵父採都梁，竹屋松扉試乞漿。但見東軒堪隠几，不知公子是監倉。溪中亂石牆垣古，山下寒蔬匕箸香。我是江南舊遊客，挂冠知有老蕭郎。
北望飛塵苦晝霾，洗心聊復寄東齋。珍禽聲好猶思越，野橘香清未過淮。有信微泉來遠嶺，無心明月轉空階。一官倉庾真堪老，坐看松根絡斷崖。
月叢號耿耿，露葉泣漙漙。夜長不自暖，那憂公子寒。
蛻形濁污中，羽翼便翾好。秋來間何闊，已抱寒莖槁。
睅目知誰瞋，皤腹空自脹。慎勿困蜈蚣，饑蛇不汝放。
洪鐘起暗室，飄瓦落空庭。誰言轉丸手，能作殷牀聲。
兩角徒自長，空飛不服箱。爲牛竟何事，利吻穴枯桑。
跂跂有足蛇，脈脈無角龍。爲虎君勿笑，食盡蠆尾蟲。
腥涎不滿殻，聊足以自濡。升高不知回，竟作黏壁枯。
雙眉卷鐵絲，兩翅暈金碧。初來花爭妍，忽去鬼無跡。
暮雪紛紛投碎米，春流咽咽走黄沙。舊遊似夢徒能說，逐客如僧豈有家。冷硯欲書先自凍，孤燈何事獨生花。使君夜半分酥酒，驚起妻孥一笑譁。
關右土酥黄似酒，揚州雲液却如酥。欲從元放覓拄杖，忽有麴生來坐隅。對雪不堪令飽暖，隔船應已厭歌呼。明朝積玉深三尺，高枕牀頭尚一壺。
黄昏已作風翻絮，半夜猶驚月在沙。照汴玉峰明佛剎，隔淮雲海暗人家。來牟有信迎三白，薝蔔無香散六花。欲喚阿咸來守歲，林烏櫪馬鬬喧嘩。
分無纖手裁春勝，况有新詩點蜀酥。醉裏冰髭失纓絡，夢回布被起廉隅。君應旅睫寒生暈，我亦饑腸夜自呼。明日南山春色動，不知誰佩紫微壺。
十里清淮上，長堤轉雪龍。冰崖落屐齒，風葉亂裘茸。萬頃穿銀海，千尋度玉峰。從來修月手，合在廣寒宮。
攢眉有底恨，得句不妨清。霽霧開寒谷，饑鴉舞雪城。橋聲春市散，塔影暮淮平。不用殘燈火，船窗夜自明。
蘭玉當年刺史家，雙鞬馳射笑穿花。而今白首閑驄馬，只有清樽照畫蛇。寂寂小軒蛛網徧，陰陰垂柳雁行斜。手柔弓燥春風後，置酒看君中戟牙。
徂徠無老松，易水無良工。珍材取樂浪，妙手惟潘翁。魚胞熟萬杵，犀角盤雙龍。墨成不敢用，進入蓬萊宮。蓬萊春晝永，玉殿明房櫳。金箋灑飛白，瑞霧縈長虹。遥憐醉常侍，一笑開天容。
谿石琢馬肝，剡藤開玉版。噓噓雲霧出，奕奕龍蛇綰。此中有何好，秀色紛滿眼。故人歸天祿，古漆窺蠹簡。隃麋給尚方，老手擅編剗。分餘幸見及，流落一歎赧。
我貧如饑鼠，長夜空齩齧。瓦池研竈煤，葦管書柿葉。近者唐夫子，遠致烏玉玦。先生又繼之，圭璧爛箱篋。晴窗洗硯坐，蛇蚓稍蟠結。便有好事人，敲門求醉帖。
吾窮本坐詩，久服朋友戒。五年江湖上，閉口洗殘債。今來復稍稍，快癢如爬疥。先生不譏訶，又復寄詩械。幽光發奇思，點黮出荒怪。詩成自一笑，故疾逢蝦蟹。
雪後東風未肯和，扣門遷客夜經過。不知舊竹生新筍，但見清伊換濁河。無復往來乘下澤，聊同語笑說東坡。明年我亦開三徑，寂寂兼無雀可羅。
只寫東坡不著名，此身已是一長亭。壯心無復春流起，衰鬢從教病葉零。知有雪兒供筆硯，應嗤竈婦洗盆瓶。回來索酒公應厭，京口新傳作客經。
城上湖光暖欲波，美人唱我踏春歌。魯公賓客皆詩酒，誰是神仙張志和。
齊釀如澠漲綠波，公詩句句可絃歌。流觴曲水無多日，更作新詩繼永和。
要知太守憐孤客，不惜陽春和俚歌。坐睡樽前呼不應，爲公雕琢損天和。
千尋挂雲闕，十頃含風灣。開門弄清泚，照見雙銅鐶。池臺半禾黍，桃李餘榛菅。無人肯回首，日暮車班班。使君非世人，心與古佛閑。時要聲利客，來洗塵埃顔。新亭在東阜，飛宇臨通闤。古甃磨翠壁，霜林散煙鬟。孤雲抱商丘，芳草連杏山。俯仰盡法界，逍遥寄人寰。亭亭妙高峰，了了蓬艾間。五老壓彭蠡，三峰照潼關。均爲拳石小，配此一掬慳。煩公爲標指，免使勤躋攀。
圓間有物物間空，豈有圓空入井中。不信天形真箇樣，故應眼力自先窮。連環已解如神手，萬竅猶號未濟風。稽首問公公大笑，本來誰礙更求通。
蘭溪美箭不成笛，離離玉筯排霜脊。千溝萬縷自生風，入手未開先慘慄。公家列屋閑蛾眉，珠簾不動花陰移。霧帳銀牀初破睡，牙籤玉局坐彈棋。東坡病叟長羈旅，凍卧饑吟似饑鼠。倚頼春風洗破衾，一夜雪寒披故絮。火冷燈青誰復知，孤舟兒女自嚘咿。皇天何時反炎燠，愧此八尺黄琉璃。願君浄埽清香閣，卧聽風漪聲滿榻。習習還從兩腋生，請公乘此朝閶闔。
山骨裁方斛，江珍拾淺灘。清池上几案，碎月落杯盤。老去懷三友，平生困一簞。堅姿聊自儆，秀色亦堪餐。好去髯卿舍，憑將道眼看。東坡最後供，霜雪照人寒。
漁父飲，誰家去，魚蟹一時分付。酒無多少醉爲期，彼此不論錢數。
漁父醉，蓑衣舞，醉裏却尋歸路。輕舟短櫂任橫斜，醒後不知何處。
漁父醒，看江午，夢斷落花飛絮。酒醒還醉醉還醒，一笑人間今古。
漁父笑，輕鷗舉，漠漠一江風雨。江邊騎馬是官人，借我孤舟南渡。
鳴鳩乳燕寂無聲，日射西窗潑眼明。午醉醒來無一事，只將春睡賞春晴。
鍼頭如麥芒，氣出如車軸。間關脈絡中，性命寄毛粟。而況清浄眼，內景含天燭。琉璃貯沆瀣，輕脆不任觸。而子於其間，來往施鋒鏃。笑談紛自若，觀者頸爲縮。運鍼如運斤，去翳如拆屋。常疑子善幻，他技雜符祝。子言吾有道，此理君未矚。形骸一塵垢，貴賤兩草木。世人方重外，妄見瓦與玉。而我初不知，刺眼如刺肉。君看目與翳，是翳要非目。目翳苟二物，易分如麥菽。寧聞老農夫，去草更傷穀。鼻端有餘地，肝膽分楚蜀。吾於五輪間，蕩蕩見空曲。如行九軌道，並驅無擊轂。空花誰開落，明月自胐朒。請問樂全堂，忘言老尊宿。
大夢行當覺，百年特未滿。遑哀已逝人，長眠寄孤館。念我同年生，意長日月短。鹽車困騏驥，烈火廢圭瓚。後生有奇骨，出語已精悍。蕭然野鶴姿，誰復識中散。有生寓大塊，死者誰不窾。嗟君獨久客，不識黄土煖。推衣助孝子，一溉滋湯旱。誰能脫左驂，大事不可緩。
南行度關山，沙水清練練。行人已愁絕，日暮集微霰。殷勤小梅花，仿佛吳姬面。暗香隨我去，回首驚千片。至今開畫圖，老眼淒欲泫。幽懷不可寫，歸夢君家倩。
弱質困夏永，奇姿蘇曉凉。低昂黄金杯，照耀初日光。檀心自成暈，翠葉森有芒。古來寫生人，妙絕誰似昌。晨妝與午醉，真態含陰陽。君看此花枝，中有風露香。
清飆已拂林，積水漸收潦。溪邊野芙蓉，花水相媚好。坐看池蓮盡，獨伴霜菊槁。幽姿强一笑，暮景迫摧倒。凄凉似貧女，嫁晚驚衰早。誰寫少年容，樵人劍南老。
蕭蕭南山松，黄葉隕勁風。誰憐兒女花，散火冰雪中。能傳歲寒姿，古來惟丘翁。趙叟得其妙，一洗膠粉空。掌中調丹砂，染此鶴頂紅。何須誇落墨，獨賞江南工。
文武固天縱，欽明又日新。化民何止聖，妙物獨稱神。政已三王上，言皆六籍醇。巍巍本無象，刻畫愧孤臣。
未易名堯德，何須數舜功。小心仍致孝，餘事及平戎。典禮從周舊，官儀與漢隆。誰知本無作，千古自承風。
接統真千歲，膺期止一章。周南稍留滯，宣室遂凄凉。病馬空嘶櫪，枯葵已泫霜。餘生卧江海，歸夢泣嵩邙。
忽驚春色二分空，且看樽前半丈紅。苦戰知君便白羽，倦游憐我憶黄封。年來齒髮老未老，此去江淮東復東。記取六人相會處，引杯看劍坐生風。
青綾衲衫暖襯甲，紅線勒帛光遶脇。禿襟小袖雕鶻盤，大刀長劍龍蛇柙。兩軍鼓譟屋瓦墜，紅塵白羽紛相雜。將軍恩重此身輕，笑履鋒鋩如一插。書生只肯坐帷幄，談笑毫端弄生殺。叫呼擊鼓催上竿，猛士應憐小兒黠。試問黄河夜偷渡，掠面驚沙寒霎霎。何如大艦日高眠，一枕清風夢苕霅。
東坡先生無一錢，十年家火燒凡鉛。黄金可成河可塞，只有霜鬢無由玄。龍丘居士亦可憐，談空說有夜不眠。忽聞河東獅子吼，拄杖落手心茫然。誰似濮陽公子賢，飲酒食肉自得仙。平生寓物不留物，在家學得忘家禪。門前罷亞十頃田，清溪繞屋花連天。溪堂醉卧呼不醒，落花如雪春風顛。我遊蘭溪訪清泉，已辦布襪青行纏。稽山不是無賀老，我自興盡回酒船。恨君不識顔平原，恨我不識元魯山。銅駝陌上會相見，握手一笑三千年。
顛張醉素兩禿翁，追逐世好稱書工。何曾夢見王與鍾，妄自粉飾欺盲聾。有如市娼抹青紅，妖歌嫚舞眩兒童。謝家夫人澹丰容，蕭然自有林下風。天門蕩蕩驚跳龍，出林飛鳥一掃空。爲君草書續其終，待我他日不匆匆。
吳儂生長湖山曲，呼吸湖光飲山綠。不論世外隠君子，傭奴販婦皆冰玉。先生可是絕俗人，神清骨冷無由俗。我不識君曾夢見，瞳子瞭然光可燭。遺篇妙字處處有，步遶西湖看不足。詩如東野不言寒，書似留臺差少肉。平生高節已難繼，將死微言猶可錄。自言不作封禪書，更肯悲吟白頭曲。我笑吳人不好事，好作祠堂傍修竹。不然配食水仙王，一盞寒泉薦秋菊。
歸山歲月苦無多，尚有丹砂奈老何。繡谷只應花自染，鏡潭長與月相磨。君方傍海看初日，我已橫江擊素波。人不我知斯我貴，不須雷雨起龍梭。
斕斑碎玉養菖蒲，一勺清泉滿石盂。浄几明窗書小楷，便同爾雅注蟲魚。
道人自嫌三世將，棄家十年今始壯。玉骨猶寒富貴餘，漆瞳已照人天上。去年相見古長干，衆中矯矯如翔鸞。今年過我竹西寺，病瘦已作霜松寒。朱顔不辦供歲月，風中蒿火湯中雪。好問君家黄面翁，乞得摩尼照生滅。莫學王郎與支遁，臂鷹走馬憐神駿。還君畫圖君自收，不如木人騎土牛。
道人勸飲雞蘇水，童子能煎鶑粟湯。暫借藤併與瓦枕，莫教辜負竹風凉。
此生已覺都無事，今歲仍逢大有年。山寺歸來聞好語，野花啼鳥亦欣然。
年來轉覺此生浮，又作三吳浪漫遊。忽見東平孟君子，夢中相對說黄州。
湛湛清池五月寒，小山無數碧巑岏。穉杉戢戢三千本，且作凌雲合抱看。
知君此去便歸耕，笑指孤舟一葉輕。待向三茅乞靈雨，半篙流水送君行。
六花薝蔔林間佛，九節菖蒲石上仙。何似東坡鐵拄杖，一時驚起野狐禪。
碧玉碗盛紅瑪瑙，井華水養石菖蒲。也知法供無窮盡，試問禪師得飽無。
薦福老懷真巧便，浄慈兩本更尖新。憑師爲作鐵門限，準備人間請話人。
五年一夢南司州，饑寒疾病爲子憂。東來六月井無水，仰看古堰橫奔牛。平生管鮑子知我，今日陳蔡誰從丘。夜航爭渡泥水澀，牽挽直欲來瓜洲。自言嗜酒得風痺，故鄉不敢居溫柔。定將泛愛救溝壑，衰病不復從前樂。今年太守真卧龍，笑語炎天出冰雹。時低九尺蒼鬚髯，過我三間小池閣。故人改觀爭來賀，小兒不信猶疑錯。爲君置酒飲且哦，草間秋蟲亦能歌。可憐老驥真老矣，無心更秣天山禾。
造物本無物，忽然非所難。花心起墨暈，春色散毫端。縹緲形纔具，扶疏態自完。蓮風盡顛倒，杏雨半摧殘。獨有狂居士，求爲黑牡丹。兼書平子賦，歸向雪堂看。
平生長物擾天真，老去歸田只此身。留我同行木上座，贈君無語竹夫人。但隨秋扇年年在，莫鬬瓊枝夜夜新。堪笑荒唐玉川子，暮年家口若爲親。
章子親未葬，餘生抱羸疾。朝吟噎鄰里，夜淚腐茵席。前年黑花生，今歲白髮出。身隨日月逝，恨與天地畢。願求不毛田，親築長夜室。難從王孫裸，未忍夏后堲。五陵多豪士，百萬付一擲。心知義財難，甘就貧友乞。不辭毛髮施，行自丘山積。此志苟朝遂，夕死真不戚。誓求無生理，不踐有爲迹。棄身尸陀林，烏鳶任狼藉。
蒜山渡口挽歸艎，朱雀橋邊看道裝。供帳已應煩百兩，擊鮮毋久溷諸郎。問禪時到長干寺，載酒閑過綠野堂。此味只憂兒輩覺，逢人休道北窗凉。
江海相望十五年，羨公松柏蔚蒼顔。四朝耆舊冰霜後，兩郡風流水石間。舊政猶傳蜀父老，先聲已振越溪山。樽前俱是蓬萊守，莫放高樓雪月閑。
青泥赤日午相烘，走訪船窗柳影中。輟我東坡無限睡，賞君南浦不貲風。坐觀邸報談迂叟，閑說滁山憶醉翁。此去澄江三萬頃，只應明月照還空。
我欲乘飛車，東訪赤松子。蓬萊不可到，弱水三萬里。不如金山去，清風半帆耳。中有妙高臺，雲峰自孤起。仰觀初無路，誰信平如砥。臺中老比丘，碧眼照窗几。巉巉玉爲骨，凜凜霜入齒。機鋒不可觸，千偈如翻水。何須尋德雲，即此比丘是。長生未可學，請學長不死。
我夢遊天台，橫空石橋小。秋風吹菵露，翠濕香嫋嫋。應真飛錫過，絕磵度雲鳥。舉意欲從之，翛然已松杪。微言粲珠玉，未說意先了。覺來如墮空，耿耿窗戶曉。羣生陷迷網，獨達從古少。杜叟子何人，長嘯萬物表。妻孥空四壁，振策念輕矯。遂爲赤城遊，飛步凌縹緲。問禪不歸舍，屢爲瓠壺繞。何人識此志，佛眼自照瞭。我夢君見之，卓爾非魔嬈。仙葩發茗椀，剪刻分葵蓼。從今更不出，閉戶閑騕褭。時從佛頂巌，馳下雙蓮沼。
竹西失却上方老，石塔還逢惠照師。我亦化身東海去，姓名莫遣世人知。
竹椽茅屋半摧傾，肯向蜂窠寄此生。長恐波頭卷室去，欲將船尾載君行。小詩試擬孟東野，大草閑臨張伯英。消遣百年須底物，故應憐我不歸耕。
與君暫別不須嗟，俯仰歸來鬢未華。記取江南烟雨裏，青山斷處是吾家。
落帆謝公渚，日脚東西平。孤亭得小憩，暮景含餘清。坐待斗與牛，錯落挂南甍。老僧如夙昔，一笑意已傾。新詩出故人，舊事疑前生。吾生七往來，送老海上城。逢人輒自哂，得魚不忍烹。似聞績溪老，復作東都行。小詩如秋菊，艷艷霜中明。過此感我言，長篇發春榮。
天門夜上賓出日，萬里紅波半天赤。歸來平地看跳丸，一點黄金鑄秋橘。太華峰頭作重九，天風吹灧黄花酒。浩歌馳下腰带鞓，醉舞崩崖一揮手。神遊八極萬緣虛，下視蚊雷隠污渠。大千一息八十返，笑厲東海騎鯨魚。三韓王子西求法，鑿齒彌天兩勍敵。過江風急浪如山，寄語舟人好看客。
楚山固多猿，青者黠而壽。化爲狂道士，山谷恣騰蹂。誤入華陽洞，竊飲茅君酒。君命囚巌間，巌石爲械杻。松根絡其足，藤蔓縛其肘。蒼苔瞇其目，叢棘哽其口。三年化爲石，堅瘦敵瓊玖。無復號雲聲，空餘舞杯手。樵夫見之笑，抱賣易升斗。楊公海中仙，世俗那得友。海邊逢姑射，一笑微俯首。胡不載之歸，用此頑且醜。求詩紀其異，本末得細剖。吾言豈妄云，得之亡是叟。
我詩如病驥，悲鳴向衰草。有兒真驥子，一噴羣馬倒。養氣勿吟哦，聲名忌太早。風濤借筆力，勢逐孤雲掃。何如陶家兒，遶舍覓梨棗。君看押强韵，已勝郊與島。
別時酒醆照燈花，知我歸期漸有涯。去歲渡江萍似斗，今年並海棗如瓜。多情明月邀君共，無價青山爲我賒。千首新詩一竿竹，不應空釣漢江槎。
殺雞未肯邀季路，裹飯先須問子來。但見中年隠槐市，豈知平日賦蘭臺。海山入夢方東去，風雨留人得暫陪。若說峨嵋眼前是，故鄉何處不堪回。
簷楹飛舞垣牆外，桑柘蕭條斤斧餘。盡賜昆邪作奴婢，不知償得此人無。
尚父提封海岱間，南征惟到穆陵關。誰知海上詩狂客，占得膠西一半山。
我是膠西舊使君，此山仍合與君分。故應竊比山中相，時作新詩寄白雲。
先生依舊廣文貧，老守時遭醉尉嗔。汝輩何曾堪一笑，吾儕相對復三人。黄雞唱曉凄凉曲，白髮驚秋見在身。一別膠西舊朋友，扁舟歸釣五湖春。
傴僂山前叟，迎我如迎新。那知夢幻軀，念念非昔人。江湖久放浪，朝市誰相親。却尋泉源去，桃花應避秦。
昔飲雩泉別常山，天寒歲在龍蛇間。山中兒童拍手笑，問我西去何當還。十年不赴竹馬約，扁舟獨與漁蓑閑。重來父老喜我在，扶挈老幼相遮攀。當時襁褓皆七尺，而我安得留朱顔。問今太守爲誰歟，護羌充國鬢未斑。躬持牛酒勞行役，無復杞菊嘲寒慳。超然置酒尋舊迹，尚有詩賦鑱堅頑。孤雲落日在馬耳，照耀金碧開烟鬟。邞淇自古北流水，跳波下瀨鳴玦環。願君談笑作石埭，坐使城郭生溪灣。
昔日雙鴉照淺眉，如今婀娜綠雲垂。蓬萊老守明朝去，腸斷簾間綷縩時。
使君不浪出，羔雁親扣門。先生但清坐，薤水已多言。當時邦人化，市無晨飲豚。歲月曾幾何，客主皆九原。魯經有遺歎，楚些無歸魂。我作遺直詩，過者式其藩。
漸臺人散長弓射，初噉鰒魚人未識。西陵衰老繐帳空，肯向北河親饋食。兩雄一律盜漢家，嗜好亦若肩相差。食每對之先太息，不因噎嘔緣瘡痂。中間霸據關梁隔，一枚何啻千金直。百年南北鮭菜通，往往殘餘飽臧獲。東隨海舶號倭螺，異方珍寶來更多。磨沙瀹瀋成大胾，剖蚌作脯分餘波。君不聞蓬萊閣下駝棋島，八月邊風備胡獠。舶船跋浪黿鼉震，長鑱鏟處崖谷倒。膳夫善治薦華堂，坐令雕俎生輝光。肉芝石耳不足數，醋芼魚皮真倚牆。中都貴人珍此味，糟浥油藏能遠致。割肥方厭萬錢厨，决眥可醒千日醉。三韓使者金鼎來，方奩饋送煩輿臺。遼東太守遠自獻，臨淄掾吏誰爲材。吾生東歸收一斛，苞苴未肯鑽華屋。分送羹材作眼明，却取細書防老讀。
東方雲海空復空，羣仙出沒空明中。蕩摇浮世生萬象，豈有貝闕藏珠宮。心知所見皆幻影，敢以耳目煩神功。歲寒水冷天地閉，爲我起蟄鞭魚龍。重樓翠阜出霜曉，異事驚倒百歲翁。人間所得容力取，世外無物誰爲雄。率然有請不我拒，信我人厄非天窮。潮陽太守南遷歸，喜見石廩堆祝融。自言正直動山鬼，豈知造物哀龍鍾。伸眉一笑豈易得，神之報汝亦已豐。斜陽萬里孤鳥沒，但見碧海磨青銅。新詩綺語亦安用，相與變滅隨東風。
不學孫吳與六韜，敢將駑馬並英豪。望窮海表天還遠，傾盡葵心日愈高。身外浮名休瑣瑣，夢中歸思已滔滔。三山舊是神仙地，引手東來一釣鼇。
身世相忘久自知，此行閑看古黄腄。自非北海孔文舉，誰識東萊太史慈。落筆已吞雲夢客，抱琴欲訪水仙師。莫嫌五日匆匆守，歸去先傳樂職詩。
東海如碧環，西北卷登萊。雲光與天色，直到三山回。我行適冬仲，薄雪收浮埃。黄昏風絮定，半夜扶桑開。參差太華頂，出沒雲濤堆。安期與羨門，乘龍安在哉。茂陵秋風客，勸爾麾一杯。帝鄉不可期，楚些招歸來。
筆與子皆逝，詩今誰爲新。空遺運斤質，却弔斷弦人。
東坡已報六年穰，惆悵紅塵白首郎。枕上溪山猶可見，門前冠蓋已相望。故人年少真瓊樹，落筆風生戰堵牆。端向甕間尋吏部，老來專以醉爲鄉。
仙風入骨已凌雲，秋水爲文不受塵。一噫固應號地籟，餘波猶足挂天紳。買牛但自捐三尺，射鼠何勞挽六鈞。莫向百花潭上去，醉翁不見與誰親。
滔滔四海我知津，每愧先生植杖芸。自少多言晚聞道，從今閉口不論文。灧翻白獸樽中酒，歸煮青泥坊底芹。要識老僧無盡處，牀頭牛蟻不曾聞。
才大古難用，論高常近迂。君看趙魏老，乃爲滕大夫。浮雲無根蒂，黄潦能須臾。知經幾成敗，得見真賢愚。羽旄照城闕，談笑安邊隅。當年老使君，赤手降於菟。諸郎更何事，折箠鞭其雛。吾知鄧平叔，不鬬月支胡。
携文過我治平間，霧豹當時始一斑。聞道吹噓借餘論，故教流落得生還。清篇带月來霜夜，妙語先春發病顔。詩酒暮年猶足用，竹林高會許時攀。
楚有孫叔敖，長城隠千里。哀哉練裙子，負薪躡破履。豈無故交親，逝去如覆水。不如老優孟，談笑託諧美。世家不可恃，如倚折足几。祥符有賢相，手握天下砥。懿敏亦名公，三貴德爵齒。蓋棺今幾日，公子誰料理。誰要卿料理，欲說且止止。宅相開府公，久爲蒼生起。如何垂老別，冰盤饋蒼耳。親嫌妨鶚薦，相對發微泚。新詩如彈丸，脫手不移晷。我亦老賓客，苦語落紈綺。莫辭三上章，有道貧賤恥。
流落江湖萬里歸，相逢自慰已差池。初聞好句驚人倒，悔過東庭識面遲。握手寧知無賀監，結交誰復許袁絲。塞鴻正欲摩天去，垂老追攀豈可期。
竹外桃花三兩枝，春江水暖鴨先知。蔞蒿滿地蘆芽短，正是河豚欲上時。
兩兩歸鴻欲破羣，依依還似北歸人。遥知朔漠多風雪，更待江南半月春。
南遷欲舉力田科，三徑初成樂事多。豈意殘年踏朝市，有如疲馬畏陵坡。羨君同甲心方壯，笑我無聊鬢已皤。何日西湖尋舊賞，淡烟疏雨暗漁簑。
青衫別淚尚斕斑，十載江湖困抱關。老去上書還北闕，朝來拄笏看西山。相從杯酒形骸外，笑說平生醉夢間。萬事會須咨伯始，白頭容我占清閑。
老入明光踏舊班，染鬚那復唱陽關。故人飛上金鑾殿，遷客來從飯顆山。大筆推君西漢手，一言置我二劉間。便須置酒呼同舍，看賜飛龍出帝閑。
詔語春溫昨夜班，屋頭鳴鴂便關關。游仙夢覺月臨幌，賀雨詩成雲滿山。憐我白頭來仗下，看君黄氣發眉間。鳳池故事同機務，火急開樽及尚閑。
若人如馬亦如班，笑履壺頭出玉關。已入西羌度沙磧，又從東海看濤山。識君小異千人裏，慰我長思十載間。西省鄰居時邂逅，相逢有味是偷閑。
自甘茅屋老三間，豈意彤庭綴兩班。紙落雲烟供醉後，詩成珠玉看朝還。誰言載酒山無賀，記取啼烏巷有顔。但恐跛牂隨赤驥，青雲飛步不容攀。
拾遺被酒行歌處，野梅官柳西郊路。聞道華陽版籍中，至今尚有城南杜。我欲歸尋萬里橋，水花風葉暮蕭蕭。芋魁徑尺誰能盡，榿木三年已足燒。百歲風狂定何有，羨君今作峨眉叟。縱未家生執戟郎，也應世出埋輪守。莫欺老病未歸身，玉局他年第幾人。會待子猷清興發，還須夜雪去尋君。
屋雪號風苦戰貧，紙窗迎日稍知春。正如薝蔔林中坐，更對芙蓉城裏人。昨想玉堂空冷徹，誰分銀榼送清醇。海山知有東南角，正看歸鴻作小顰。
先生飲東坡，獨舞無所屬。當時挹明月，對影三人足。醉眠草棘間，蟲虺莫予毒。醒來送歸雁，一寄千里目。悵然懷公子，旅食久不玉。欲書加餐字，遠託西飛鵠。謂言相濡沫，未足救溝瀆。吾生如寄耳，何者爲禍福。不如兩相忘，昨夢那可逐。上書得自便，歸老湖山曲。躬耕二頃田，自種十年木。豈知垂老眼，對此金蓮燭。公子亦生還，仍分刺史竹。賢愚有定分，樽俎守尸祝。文章何足云，執技等醫卜。朝廷方西顧，羌虜驕未伏。遥知重陽酒，白羽落黄菊。羨君真將家，浮面氣可掬。何當請長纓，一戰河湟復。
聖人與天通，有詔寬獄市。好語夜喧街，濕雲朝覆砌。紛然退朝後，色映宮槐媚。欲誇剪刻工，故上朱藍袂。我方執筆侍，未敢書上瑞。君猶伏閣爭，高論亦少慰。霏霏止還作，盎盎風與氣。神龍久潛伏，一怒勢必倍。行當見三白，拜舞讙萬歲。歸來飲君家，酣詠追既醉。
寂寞申公謝客時，自言已見穆生機。綰臧下吏明堂廢，又作龍鍾病免歸。
華清縹緲浮高棟，上有纈林藏石甕。一杯此地初識君，千巌夜上同飛鞚。君時年少面如玉，一飲百觚嫌未痛。白鹿泉頭山月出，寒光潑眼如流汞。朝元閣上酒醒時，卧聽風鑾鳴鐵鳳。舊遊空在人何處，二十三年真一夢。我得生還雪髯滿，君亦老嫌金带重。有如社燕與秋鴻，相逢未穩還相送。洞庭青草渺無際，天柱紫蓋森欲動。湖南萬古一長嗟，付與騷人發嘲弄。
雙猊蟠礎龍纏棟，金井轆轤鳴曉甕。小殿垂簾白玉鉤，大宛立仗朱絲鞚。風馭賓天雲雨隔，孤臣忍淚肝腸痛。羨君意氣風生座，落筆縱橫盤走汞。上樽日日瀉黄封，賜茗時時開小鳳。閉門憐我老太玄，給札看君賦雲夢。金奏不知江海眩，木瓜屢費瑶瓊重。豈惟蹇步苦追攀，已覺侍史疲奔送。春還宮柳腰支活，水入御溝鱗甲動。借君妙語發舂容，顧我風琴不成弄。
掖垣老吏識郎君，並轡天街兩絕塵。汗血固應生有種，夜光那復困無因。豈知西省深嚴地，也著東坡病瘦身。免使謫仙明月下，狂歌對影只三人。
夜語翻千偈，書來又一言。此身真佛祖，何處不羲軒。船穩江吹坐，樓空月入樽。遥知思我處，醉墨在頹垣。
炯炯明珠照雙璧，當年三老蘇程石。里人下道避鳩杖，刺史迎門倒鳬舄。我時與子皆兒童，狂走從人覓梨栗。健如黄犢不可恃，隙過白駒那暇惜。醴泉寺古垂橘柚，石頭山高暗松櫟。諸孫相逢萬里外，一笑未解千憂集。子方得郡古山陽，老手生風謝刀筆。我正含毫紫微閣，病眼昏花困書檄。莫教印綬繫餘年，去掃墳墓當有日。功成頭白早歸來，共藉梨花作寒食。
上黨攙天碧玉環，絕河千里抱商顔。試觀烟雨三峰外，都在靈仙一掌間。造物何如童子戲，寫真聊發使君閑。何當挈取西征去，畫作圍牀六曲山。
華山東麓秦遺民，當時依山來避秦。至今風俗含古意，柔桑綠水招行人。行人掉臂不回首，爭入崤函土囊口。惟有使君千里來，欲飲三堂無事酒。三堂本來一事無，日長睡起聞投壺。牀頭硯石開雲月，澗底松根劚雪腴。山棚盜散人安寢，勸買耕牛發陳廩。歸來只作水衡卿，我欲携壺就君飲。
下馬逢佳客，携壺傍小池。清風亂荷葉，細雨出魚兒。井好能冰齒，茶甘不上眉。歸途更蕭瑟，真個解催詩。
江上松楠深復深，滿山風雨作龍吟。年來老幹都生菌，下有孫枝欲出林。白髮未成歸隠計，青衫儻有濟時心。閉門試草三千牘，仄席求人少似今。
斯人定何人，游戲得自在。詩鳴草聖餘，兼入竹三昧。時時出木石，荒怪軼象外。舉世知珍之，賞會獨予最。知音古難合，奄忽不少待。誰云生死隔，相見如龔隗。
謫仙竄夜郎，子美耕東屯。造物豈不惜，要令工語言。王郎年少日，文如瓶水翻。爭鋒雖剽甚，聞鼓或驚奔。天欲成就之，使觸羝羊藩。孤光照微陋，耿如月在盆。歸來千首詩，傾瀉五石樽。却疑彭澤在，頗覺蘇州煩。君看騶忌子，廉折配春溫。知音必無人，壞壁挂桐孫。
衡門老苔蘚，竹柏千兵屯。開樽邀落日，未對烏鳥言。清風舉吹籟，散亂書帙翻。傳呼一何急，人馬從車奔。貧居少賓客，鄰婦窺籬藩。牆頭過春酒，綠泛田家盆。比來伏青蒲，坐捉白獸樽。王猷修潤色，亦有簿領煩。朝廷貴二陸，屢聞天語溫。猶能整筆陣，愧我非韓孫。
九門插天開，萬馬先朝屯。舉鞭紅塵中，相見不得言。夜走清虛宿，扣門驚鵲翻。君家汾陽家，永巷車雷奔。夕郎方不夕，列戟以自藩。相逢開月閣，畫簷低金盆。至今夢中語，猶舉燈前樽。阿戎修玉牒，未憚筆削煩。君歸助獻納，坐繼岑與溫。我客二子間，不復尋諸孫。
我在東坡下，躬耕三畝園。君爲尚書郎，坐擁百吏繁。鳴蛙與鼓吹，等是俗物喧。永謝十年舊，老死三家村。惟君綈袍信，到我雀羅門。緬懷故人意，欲使薄夫敦。新年對宣室，白首代堯言。相逢問前輩，所見多後昆。道館雖云樂，冷卿當復溫。還持刺史節，却駕朱輪軒。黄髮方用事，白髮宜少存。嗣聖真生知，拯民如救燔。初囚羽淵魄，盡返湘江魂。坐憂東郡决，老守思王尊。北流桑柘沒，故道塵埃翻。知君一寸心，可敵千步垣。流亡自棲止，老幼忘崩奔。得閑閉閣坐，勿使道眼渾。聊乘應捨筏，直泝無生源。歸來成二老，夜榻當重論。
朝罷人人識鄭崇，直聲如在履聲中。卧聞疏響梧桐雨，獨詠微凉殿閣風。諫苑君方續承業，醉鄉我欲訪無功。陶然一枕誰呼覺，牛蟻初除病後聰。
久苦趙盾日，欣逢傅說霖。坐知千里足，初覺兩河深。破屋常持傘，無薪欲爨琴。清詩似庭燎，雖美未忘箴。
玉璽親題御筆，金童來侍天香。禮罷祝融參乘，前驅已過衡湘。
解劍獨行殘月，披衣困卧清風。夢蝶猶飛旅枕，粥魚已響枯桐。
陂水初含曉淥，稻花半作秋香。皂蓋却迎朝日，紅雲正繞宮牆。
秋早川原浄麗，雨餘風日清酣。從此歸耕劍外，何人送我池南。
但有樽中若下，何須墓上征西。聞道烏衣巷口，而今烟草萋迷。
誰能如鐵牛，橫身負黄河。滔天不能沒，尺箠未易訶。世俗自無常，徐公故逶迤。別來不可說，事與浮雲多。當時無限人，毀譽即墨阿。虛聲了無實，夜蟲鳴機梭。相逢一笑外，奈此白髮何。天驥皆籋雲，長鳴飽芻禾。王庭旅百實，大貝隨弓戈。君獨一麾去，欲賡五袴歌。甘棠古樂國，白酒金叵羅。知君不久留，治行中新科。過客足嗔喜，東堂記分鵝。此外但坐嘯，後生工揣摩。
當年入蜀歎空回，未見峨眉肯再來。童子遥知頌襦袴，使君先已洗樽罍。鹿頭北望應逢雁，人日東郊尚有梅。我老不堪歌樂職，後生試覓子淵才。
老翁山下玉淵回，手植青松三萬栽。父老得書知我在，小軒臨水爲君開。試看一一龍蛇活，更聽蕭蕭風雨哀。便與甘棠同不剪，蒼髯白甲待歸來。
先生本舌耕，文字浩千頃。空倉付公子，坐待發苕穎。十年困新說，兒女爭捕影。鑿垣種蒿蓬，嘉穀誰復省。空餘南陔意，太息北堂冷。織屨隨方進，採薪教韋逞。辛勤守一經，菽水賢五鼎。今年聞起廢，魯史復光景。公子亦改官，三就繁馬頸。歸來一笑粲，素髮颯垂領。會看金花詔，湯沐奉朝請。天公不吾欺，壽與龜鶴永。
十年流落敢言歸，魚鳥江湖只自知。豈意青天掃雲霧，盡呼黄髮寄安危。風流吾子真前輩，人物他年記一時。我欲折繻留此老，緇衣誰作好賢詩。
此生別袖幾回麾，夢裏黄州空自疑。何處青山不堪老，當時明月巧相隨。窮通等是思家意，衰病難堪送客悲。好去江魚煮江水，劍南歸路有姜詩。
誦詩得非子夏學，紬史正作丘明書。天公戲人亦薄相，略遣幻翳生明珠。頼君年來屏鮮腴，百千燈光同一如。書成自寫蠅頭表，端就君王覓鏡湖。
春江淥漲蒲萄醅，武昌官柳知誰栽。憶從樊口載春酒，步上西山尋野梅。西山一上十五里，風駕兩腋飛崔嵬。同游困卧九曲嶺，褰衣獨到吳王臺。中原北望在何許，但見落日低黄埃。歸來解劍亭前路，蒼崖半入雲濤堆。浪翁醉處今尚在，石臼抔飲無樽罍。爾來古意誰復嗣，公有妙語留山隈。至今好事除草棘，常恐野火燒蒼苔。當時相望不可見，玉堂正對金鑾開。豈知白首同夜直，卧看椽燭高花摧。江邊曉夢忽驚斷，銅環玉鎖鳴春雷。山人帳空猿鶴怨，江湖水生鴻雁來。請公作詩寄父老，往和萬壑松風哀。
朱顔發過如春醅，胸中梨棗初未栽。丹砂未易掃白髮，赤松却欲參黄梅。寒溪本自遠公社，白蓮翠竹依崔嵬。當時石泉照金瑞，神光夜發如五臺。飲泉鑑面得真意，坐視萬物皆浮埃。欲收暮景返田里，遠泝江水窮離堆。還朝豈獨羞老病，自歎才盡傾空罍。諸公渠渠若夏屋，吞吐風月清隅隈。我如廢井久不食，古甃缺落生陰苔。數詩往復相感發，汲新除舊寒光開。遥知二月春江闊，雪浪倒卷雲峰摧。石中無聲水亦靜，云何解轉空山雷。欲就諸公評此語，要識憂喜何從來。願求南宗一勺水，往與屈賈湔餘哀。
霏霏點輕素，渺渺開重陰。風花亂紫翠，雪外有烟林。雪近勢方壯，林遠意殊深。會有無事人，支頤識此心。
西山無時春，巉巌鎖頑陰。分明倚天壁，點綴無風林。物固爲人出，興誰於此深。窮奇真自蠹，詩句且娛心。
佳人自鞚玉花驄，翩如驚燕蹋飛龍。金鞭爭道寶釵落，何人先入明光宮。宮中羯鼓催花柳，玉奴弦索花奴手。坐中八姨真貴人，走馬來看不動塵。明眸皓齒誰復見，只有丹青餘淚痕。人間俯仰成今古，吳公臺下雷塘路。當時亦笑張麗華，不知門外韓擒虎。
平生學道已神完，豈復兒童私自憐。醉墜何曾傷內守，色憂當爲念先傳。書空漸覺新詩健，把蟹行看樂事全。賣却老驄爲酒直，大呼鄉友作新年。
折臂三公未可知，會當千鎰訪權奇。勸君鬻駱猶閑事，腸斷閨中楊柳枝。
天廐新頒玉鼻騂，故人共敝亦常情。相如雖老猶能賦，換馬還應繼二生。
南浦淒涼老逐臣，東坡還往盡幽人。杯盤慣作陶家客，絃誦嘗叨孟母鄰。尚有升堂他日約，豈知負土一阡新。今年我欲江湖去，暮雨連山宰樹春。
故山桃李半荒榛，粗報君恩便乞身。竹簟暑風招我老，玉堂花蕊爲誰春。纖纖翠蔓詩催發，皎皎霜葩髮鬬新。只有來禽青李帖，他年留與學書人。
新年已賜黄封酒，舊友仍分頳尾魚。陋巷關門負朝日，小園除雪得春蔬。病妻起斫銀絲鱠，稚子讙尋尺素書。醉眼朦朧覓歸路，松江烟雨晚疏疏。
再入都門萬事空，閑看清洛漾東風。當年帷幄幾人在，回首觚稜一夢中。采藥會須逢薊子，問禪何處識龐翁。歸來鄰里應迎笑，新長淮南舊桂叢。
四句燒香偈子，隨香遍滿東南。不是聞思所及，且令鼻觀先參。
萬卷明窗小字，眼花只有斕斑。一炷烟消火冷，半生身老心閑。
置酒未逢休沐，便同越北燕南。且復歌呼相和，隔牆知是曹參。
丹青已是前世，竹石時窺一斑。五字當還靖節，數行誰似高閑。
我家峨眉陰，與子同一邦。相望六十里，共飲玻璃江。江山不違人，遍滿千家窗。但苦窗中人，寸心不自降。子歸治小國，洪鐘噎微撞。我留侍玉座，弱步敧豐扛。後生多高才，名與黄童雙。不肯入州府，故人餘老龐。殷勤與問訊，愛惜霜眉厖。何以待我歸，寒醅發春缸。
君先魯東家，門戶照千古。文章固應爾，鬚鬣餘似處。雖非蒙倛狀，尚肖歷國苦。誦書口瀾翻，布穀雜杜宇。十年困奔走，櫛沐飽風雨。吾道其非邪，野處豈兕虎。灞陵閑老將，柏直口尚乳。自君兄弟還，鼎立知有補。蓬山耆舊散，故事誰刪去。來迎馮翊傳，出餞會稽組。吾猶及前輩，詩酒盛冊府。願君倡此風，揚觶斯杜舉。
江夏無雙種奇茗，汝陰六一誇新書。磨成不敢付僮僕，自看雪湯生璣珠。列仙之儒瘠不腴，只有病渴同相如。明年我欲東南去，畫舫何妨宿太湖。
扶桑大繭如甕盎，天女織綃雲漢上。往來不遣鳳銜梭，誰能鼓臂投三丈。人間刀尺不敢裁，丹青付與濠梁崔。風蒲半折寒雁起，竹間的皪橫江梅。畫堂粉壁翻雲幕，十里江天無處著。好卧元龍百尺樓，笑看江水拍天流。
馮顛久已敧殘雪，戎眼何曾眩落暉。朔野按行猶爵躍，東臺瞑坐覺烏飛。漫誇年少容吾在，若鬬尊前舉世稀。待向嵩陽求水竹，一犁烟雨伴公歸。
紛紛榮瘁何能久，雲雨從來翻覆手。怳如一夢墮枕中，却見三賢起江右。嗟君妙質皆瑚璉，顧我虛名但箕斗。明朝冠蓋蔚相望，共扈翠輦朝宣光。武皇已老白雲鄉，正與群帝驂龍翔，獨留杞梓扶明堂。
當年我作表忠碑，坐覺江山氣未衰。舞鳳尚從天目下，收駒時有渥洼姿。踞牀到處堪吹笛，橫槊何人解賦詩。知是丹霞燒佛手，先聲應已懾羣夷。
槐街綠暗雨初勻，瑞霧香風滿後塵。清廟幸同觀濟濟，豐年喜復接陳陳。雍容已饜天庖賜，俯伏初嘗貢茗新。輦路歸來聞好語，共驚堯顙類高辛。
入仗魂驚愧草萊，一聲清蹕九門開。暉暉日傍金輿轉，習習風從玉宇來。流落生還真一芥，周章危立近三槐。道傍倘有山中舊，問我收身早晚回。
眼花錯莫鬢霜勻，病馬羸驂只自塵。奉引拾遺叨侍從，思歸少傅羨朱陳。衰年壯觀空驚目，險韵清詩苦鬬新。最後數篇君莫厭，搗殘椒桂有餘辛。
憶觀滄海過東萊，日照三山迤邐開。桂觀飛樓凌霧起，仙幢寶蓋拂天來。不聞宮漏催晨箭，但覺簷陰轉古槐。供奉清班非老處，會稽何日乞方回。
密雲今日破郊西，疏雨翛翛未作泥。要及清閑同笑語，行看衰病費扶携。花前白酒傾雲液，戶外青驄響月題。不用臨風苦揮淚，君家自與竹林齊。
當年曹守我膠西，共厭餔糟與汩泥。自古赤丸成習俗，因公黄犢免提携。生還各有青山興，病起猶能小字題。莫怪歌呼數相和，曾將獄市寄全齊。
我友顧子敦，軀膽兩俊偉。便便十圍腹，不但貯書史。容君數百人，一笑萬事已。十年卧江海，了不見慍喜。磨刀向豬羊，釃酒會鄰里。歸來如一夢，豐頰愈茂美。平生批敕手，濃墨寫黄紙。會當勒燕然，廊廟登劍履。翻然向河朔，坐念東郡水。河來屹不去，如尊乃勇耳。
吾州同年友，粲若琴上星。當時功名意，豈止拾紫青。事既與願違，天或不假齡。今如圖中鶴，俯仰在一庭。退翁守清約，霜菊有餘馨。鼓笛方入破，朱絃微莫聽。西南正春旱，廢沼黏枯萍。翩然一麾去，想見靈雨零。我無謫仙句，待詔沉香亭。空騎內廐馬，天仗隨雲軿。竟無絲毫補，眷焉誰汝令。永愧舊山叟，憑君寄丁寧。
君爲江南英，面作河朔偉。人間一好漢，誰似張長史。上書苦留君，言拙輒報已。置之勿復道，出處俱可喜。攀輿共六尺，食肉飛萬里。誰言遠近殊，等是朝廷美。遥知送別處，醉墨爭淋紙。我以病杜門，商頌空振履。後會知何日，一歡如覆水。善保千金軀，前言戲之耳。
結交不在久，傾蓋如平生。識子今幾日，送別亦有情。子生公相家，高義久崢嶸。天才既超詣，世故亦屢更。譬如追風驥，豈免羈與纓。念我山中人，久與麋鹿并。誤出挂世網，舉動俗所驚。歸田雖未果，已覺去就輕。河陽豈云遠，出處恐異程。便當從此別，有酒無徒傾。
要知西掖承平事，記取劉郎種竹初。舊德終呼名字外，後生誰續笑談餘。成陰障日行當見，取筍供庖計已疏。白首林間望天上，平安時報故人書。
揚雄他文不皆奇，獨稱觀瓶居井眉。酒客法士兩小兒，陳遵張竦何曾知。主人有酒君獨辭，蟹螯何不左手持。豈復見吾衡氣機，遣人追君君絕馳，盡力去花君自癡。醍醐與酒同一卮，請君更問文殊師。
潭潭古屋雲幕垂，省中文書如亂絲。忽見伯時畫天馬，朔風胡沙生落錐。天馬西來從西極，勢與落日爭分馳。龍膺豹股頭八尺，奮迅不受人間羈。元狩虎脊聊可友，開元玉花何足奇。伯時有道真吏隠，飲啄不羨山梁雌。丹青弄筆聊爾耳，意在萬里誰知之。幹惟畫肉不畫骨，而況失實空留皮。煩君巧說腹中事，妙語欲遣黄泉知。君不見韓生自言無所學，廐馬萬匹皆吾師。
明窗畏日曉先暾，高柳鳴蜩午更喧。筆老詩新疑有物，心空客疾本無根。隔牆我亦眠風榻，上馬君先鎖月軒。共喜早歸三伏近，解衣盤礴亦君恩。
曈曈日脚曉猶清，細細槐花暖欲零。坐閱諸公半廊廟，時看黄色起天庭。
上樽初破早朝寒，茗碗仍霑講舌乾。陛楯諸郎空雨立，故應慚悔不儒冠。
兩鶴摧頹病不言，年來相繼亦乘軒。誤聞九奏聊飛舞，可得徘徊爲啄吞。
微生偶脫風波地，晚歲猶存鐵石心。定似香山老居士，世緣終淺道根深。
東來誰迎使君車，知是丈人屋上烏。丈人今年二毛初，登樓上馬不用扶。使君負弩爲前驅，蜀人不復談相如。老幼化服一事無，有鞭不施安用蒲。春波如天漲平湖，鞓紅照坐香生膚。帣鞲上壽白玉壺，公堂登歌鳳將雛。諸孫歡笑爭挽鬚，蜀人畫作西湖圖。
玉堂晝掩春日閑，中有郭熙畫春山。鳴鳩乳燕初睡起，白波青嶂非人間。離離短幅開平遠，漠漠疏林寄秋晚。恰似江南送客時，中流回頭望雲巘。伊川佚老鬢如霜，卧看秋山思洛陽。爲君紙尾作行草，炯如嵩洛浮秋光。我從公遊如一日，不覺青山映黄髮。爲畫龍門八節灘，待向伊川買泉石。
千里黄流失故居，年來赤地到青徐。遥聞爭誦十行詔，無異親巡六尺輿。精貫天人一言足，雲興嶽瀆萬靈趨。愛君誰似元和老，賀雨詩成即諫書。
帝城春日帽簷斜，二陸初來尚憶家。未肯將鹽下蓴菜，已應知雪似楊花。
平生賀老慣乘舟，騎馬風前怕打頭。欲問君王乞符竹，但憂無蟹有監州。
西臺妙迹繼楊風，無限龍蛇洛寺中。一紙清詩弔興廢，塵埃零落梵王宮。
五季文章墮劫灰，升平格力未全回。故知前輩宗徐庾，數首風流似玉臺。
與可畫竹時，見竹不見人。豈獨不見人，嗒然遺其身。其身與竹化，無窮出清新。莊周世無有，誰知此疑神。
若人今已無，此竹寧復有。那將春蚓筆，畫作風中柳。君看斷崖上，瘦節蛟蛇走。何時此霜竿，復入江湖手。
晁子拙生事，舉家聞食粥。朝來又絕倒，諛墓得霜竹。可憐先生盤，朝日照苜蓿。吾詩固云爾，可使食無肉。
昔我嘗陪醉翁醉，今君但吟詩老詩。清詩咀嚼那得飽，瘦竹瀟灑令人饑。試問鳳凰饑食竹，何如駑馬肥苜蓿。知君忍饑空誦詩，口頰瀾翻如布穀。
野水參差落漲痕，疏林敧倒出霜根。扁舟一櫂歸何處，家在江南黄葉村。
人間斤斧日創夷，誰見龍蛇百尺姿。不是溪山成獨往，何有解作挂猿枝。
論畫以形似，見與兒童鄰。賦詩必此詩，定非知詩人。詩畫本一律，天工與清新。邊鸞雀寫生，趙昌花傳神。何如此兩幅，疏淡含精勻。誰言一點紅，解寄無邊春。
瘦竹如幽人，幽花如處女。低昂枝上雀，摇蕩花間雨。雙翎决將起，衆葉紛自舉。可憐採花蜂，清蜜寄兩股。若人富天巧，春色入毫楮。懸知君能詩，寄聲求妙語。
可憐堂堂十八公，老死不入明光宮。萬牛不來難自獻，裁作團團手中扇。屈身蒙垢君一洗，挂名君家詩集裏。猶勝漢宮悲婕妤，網蟲不見乘鸞子。
青青一寸松，中有梁棟姿。天驥墮地走，萬里端可期。世無阿房宮，下建五丈旂。又無穆天子，西征燕瑶池。才大古難用，老死亦其宜。丈夫恐不免，豈患莫己知。公如松與驥，少小稱偉奇。俯仰自廊廟，笑談無羌夷。清朝竟不用，白首仍憂時。願斬橫行將，請烹乾沒兒。言雖不見省，坐折姦雄窺。嗟我去公久，江湖生白髭。歸來耆舊盡，零落存者誰。比公嵇中散，龍性不可羈。疑公李北海，慷慨多雄詞。淒涼五君詠，沉痛八哀詩。邪正久乃明，人今屬公思。九原不可作，千古有餘悲。
送君應典鷫鸘裘，憑仗千鍾洗別愁。脫帽風流餘長史，埋輪家世本留侯。子河駿馬方爭出，昭義疲兵得少休。定向秋山得佳句，故關黄葉滿行輈。
西登太行嶺，北望清凉山。晴空浮五髻，晻靄卿雲間。餘光入巌石，神草出茅菅。何人相指似，稍稍落人寰。能令墮指兒，虬髯茁冰顔。祝君如此草，爲民已痌瘝。我亦老且病，眼花腰脚頑。念當勤致此，莫作河東慳。
世人只數曹將軍，誰知虎頭非癡人。腰間大羽何足道，頰上三毛自有神。平生狎侮諸公子，戲著幼輿巌石裏。故教世世作黄冠，布襪青鞋弄雲水。千年鼻祖守關門，一念還爲李耳孫。香火舊緣何日盡，丹青餘習至今存。五十之年初過二，衰顔記我今如此。他時要指集賢人，知是香山老居士。
玉堂給札氣如雲，初喜湘纍復佩銀。樊口淒涼已陳迹，班心突兀見長身。江湖前日真成夢，鄠杜他年恐卜鄰。此去若容陪坐嘯，故應客主盡詩人。
此身江海寄天遊，一落紅塵不易收。未許相如還蜀道，空教何遜在揚州。又驚白酒催黄菊，尚喜朱顔映黑頭。火急著書千古事，虞卿應未厭窮愁。
三館曝書防蠹毀，得見來禽與青李。秋蛇春蚓久相雜，野鶩家雞定誰美。玉函金籥天上來，紫衣敕使親臨啟。紛綸過眼未易識，磊落挂壁空雲委。歸來妙意獨追求，坐想蓬山二十秋。怪君何處得此本，上有桓玄寒具油。巧偷豪奪古來有，一笑何似癡虎頭。君不見長安永寧里，王家破垣誰復修。
元章作書日千紙，平生自苦誰與美。畫地爲餠未必似，要令癡兒出饞水。錦囊玉軸來無趾，粲然奪真疑聖智。忍饑看書淚如洗，至今魯公餘乞米。
詩老囊空一不留，百番曾作百金收。知君也厭雕肝腎，分我江南數斛愁。
君家家學陋相如，宜與諸儒論石渠。古紙無多更分我，自應給札奏新書。
目盡孤鴻落照邊，遥知風雨不同川。此間有句無人識，送與襄陽孟浩然。
木落騷人已怨秋，不堪平遠發詩愁。要看萬壑爭流處，他日終煩顧虎頭。
汗血駕鼓車，何從致千里。紛紛糟麴間，欲試賢公子。君家江南英，濯足滄浪水。却渡舊黄河，漲沙埋馬耳。由來付造物，倚伏何窮已。當念楚子文，三仕無慍喜。
繡裳畫衮雲垂地，不作成王剪桐戲。日高黄繖下西清，風動槐龍舞交翠。壁中蠹簡今千年，漆書科斗光射天。諸儒不復憂吻燥，東宮賜酒如流泉。酒酣復拜千金賜，一紙驚鸞回鳳字。蒼顔白髮便生光，袖有驪珠三十四。歸來車馬已喧闐，爭看銀鈎墨色鮮。人間一日傳萬口，喜見雲章第一篇。玉堂晝掩文書靜，鈴索不摇鐘漏永。莫言弄筆數行書，須信時平由主聖。犬羊散盡沙漠空，捷烽夜到甘泉宮。似聞指揮築上郡，已覺談笑無西戎。文思天子師文母，終閉玉關辭馬武。小臣願對紫微花，試草尺書招贊普。
晝卧玉堂上，微風舉輕紈。銅瓶下碧井，百尺鳴飛瀾。俯仰清夢餘，愛此一掬寒。似予平生友，苦語凉肺肝。秀眉玉兩頰，矯矯如翔鸞。置之江淮交，清詩洗江湍。紅鱗對白酒，信美非所安。丞相功業成，還家酒杯寬。人間有此客，折簡呼不難。相將扣東閣，起舞盡餘歡。
莫道長松浪得名，能教覆額兩眉青。便將徑寸同千尺，知有奇功似茯苓。
憑君說與埋輪使，速寄長松作解嘲。無復青黏和漆葉，枉將鍾乳敵仙茅。
夢覺真同鹿覆蕉，相君脫屣自參寥。顔紅底事髮先白，室邇何妨人自遥。狂似次公應未怪，醉推東閣不須招。援毫欲作衣冠表，盛事終當繼八蕭。
閉戶端居念獨深，小軒朱檻憶同臨。燎鬚誰識英公意，黄髮聊知子建心。已託西風傳絕唱，且邀明月伴孤斟。他時內集應呼我，下客先判醉墮簪。
韓氏三虎秉樞極，中有一虎似偉節。端居隠几學無心，夙駕入朝常正色。犯時獨行太嵔𡾊，回天不忌真藥石。輦致歸來荷二聖，推排使至有衆力。吾儕小人但飽飯，不有君子何能國。西湖醉卧春水船，如何爲人作豐年。
玉堂孤坐不勝清，長羨鄒枚接長卿。只許隔牆聞置酒，時因議事得聯名。機雲似我多遺俗，廣受如君不治生。共託屬車塵土後，鈞天一餉夢中榮。
庭下黄花一醉同，重來雪巘已穹窿。不應屢費譏安石，但使無多酌次公。鍾乳金釵人似玉，鵾絃鐵撥坐生風。少卿尚有車茵在，頗覺寬容勝弱翁。
君知六鑿皆爲贅，我有一言能决疣。病客巧聞床下蟻，癡人强覷棘端猴。聰明不在根塵裏，藥餌空爲婢僕憂。但試周郎看聾否，曲音小誤已回頭。
君年二十美且都，初得惡疾墮眉鬚。紅顔白髮驚妻孥，覽鏡自嫌欲棄軀。結茅窮山啖松腴，路逢逃秦博士盧。方瞳照野清而癯，再拜未起煩一呼。覺知此身了非吾，炯然蓮花出泥塗。隨師東游渡濰邞，山頭見我兩輪朱。豈知仙人混屠沽，爾來八十胸垂胡。上山如飛嗔人扶，東歸有約不敢渝。新年當參老仙儒，秋風西來下雙鳬，得棗如瓜分我無。
生長兵間早脫身，晚爲元祐太平人。不驚渤海桑田變，來看龜蒙漏澤春。
曾謁東封玉輅塵，幅巾短褐亦逡巡。行宮夜奏空名姓，悵望雲霞縹緲人。
垂老區區豈爲身，微言一發重千鈞。始知不見高皇帝，正似商山四老人。
舊聞父老晉郎官，已作飛騰變化看。聞道東蒙有居處，願供薪水看燒丹。
千古風流賀季真，最憐嗜酒謫仙人。狂吟醉舞知無益，粟飯藜羹間養神。
別君二十載，坐失兩鬢青。吾道雖艱難，斯文終典刑。屢作退飛鷁，羞看乾死螢。一落戎馬間，五見霜葉零。夜談空說劍，春夢猶橫經。新科復舊貫，童子方乞靈。須煩凌雲手，去作入蜀星。蒼苔高眹室，古柏文翁庭。初聞編簡香，稍覺鋒鏑腥。岷峨有雛鳳，梧竹養修翎。嗚呼應嶰律，飛舞集虞廷。吾儕便歸老，亦足慰餘齡。
江湖流落豈關天，禁省相望亦偶然。等是新年未相見，此身應坐不歸田。
白髮蒼顔五十三，家人强遣試春衫。朝回兩袖天香滿，頭上銀幡笑阿咸。
當年踏月走東風，坐看春闈鎖醉翁。白髮門生幾人在，却將新句調兒童。
一一窗扉面水開，更於何處覓蓬萊。天香滿袖人知否，曾到旃檀小殿來。
車輕馬穩轡銜堅，但有蚊蝱喜撲緣。截斷口前君莫問，人間差樂勝巢仙。
馭風騎氣我何勞，且要長松作土毛。亦如訶佛丹霞老，却向清凉禮白毫。
少年鞍馬勤遠行，卧聞齕草風雨聲，見此忽思短策橫。十年髀肉磨欲透，那更陪君作詩瘦，不如芋魁歸飯豆。門前欲嘶御史驄，詔恩三日休老翁，羨君懷中雙橘紅。
漢皇慈儉不開邊，尚教千艘下瀨船。貪看艨艟飛鬬艦，不知贔屭舞鈞天。故山西望三千里，往事回思二十年。自笑區區足官府，不如公子散神仙。
雪知我出已全消，花待君來未敢飄。行避門生時小飲，忽逢騎吏有嘉招。魚龍絕技來千里，斑白遺民數四朝。知有黄公酒壚在，蒼顔華髮自相遥。
故國非喬木，興王有世臣。嗟余後死者，猶及老成人。德業經文武，風流表搢紳。空餘行樂地，處處泣遺民。
再世忠清德，三朝翊贊勳。功成不歸國，就訪敢忘君。舊學嚴詩律，餘威靖塞氛。何當繼韓奕，故吏總能文。
西第開東閣，初筵點後塵。笙歌邀白髮，燈火樂青春。扶路三更罷，回頭一夢新。賦詩猶墨溼，把卷獨沾巾。
太華西南第幾峰，落花流水自重重。幽人只采黄精去，不見春山鹿養茸。
天工剪刻爲誰妍，抱蕊游蜂自作團。把酒惜春都是夢，不如閑客此閑看。
半脫蓮房露壓敧，綠荷深處有游龜。只應翡翠蘭苕上，獨見玄夫曝日時。
柏生兩石間，天命本如此。雖云生之艱，與石相終始。韓子俯仰人，但愛平地美。土膏雜糞壤，成壞幾何耳。君看此槎牙，豈有可移理。蒼龍轉玉骨，黑虎抱金柅。畫師亦可人，使我毛髮起。當年落筆意，正欲譏韓子。
老松燒盡結輕花，妙法來從北李家。翠色冷光何所似，牆東鬒髮墮寒鴉。
青衫半作霜葉枯，遇民如兒吏如奴。吏民莫作官長看，我是識字耕田夫。妻啼兒號刺史怒，時有野人來挽鬚。拂衣自注下下考，芋魁飯豆吾豈無。歸來瑞草橋邊路，獨遊還佩平生壺。慈姥巌前自喚渡，青衣江畔人爭扶。今年蠶市數州集，中有遺民懷袴襦。邑中之黔相指似，白髯紅带老不癯。我欲西歸卜鄰舍，隔牆拊掌容歌呼。不學山王乘駟馬，回頭空指黄公壚。
栘中老監本虛名，懶作燕山萬里行。坐看飛鴻迎使節，歸來駿馬換傾城。高才本不緣勳閥，餘力還思治蜀兵。西望雪山烽火盡，不妨樽酒寄平生。
得郡書生榮，還家昔人重。而況東西川，千騎許上冢。里門下車入，父老自驚聳。端如何武賢，不事長卿寵。清時養材傑，杞梓方培擁。未應遺合抱，取用及把拱。如君尚出麾，顧我宜耕壟。先歸謝先手，求去悔不勇。豈云慕廉退，實自知衰冗。爲君掃棠陰，畫像或相踵。
東川得望郎，坐與西爭重。高風傾石室，舊學鄙文冢。蜀人安使君，所至野不聳。竹馬迎細侯，大錢送劉寵。遥知句溪路，老稚相扶擁。看畫古叢祠，百怪朝幽拱。牛頭與兜率，雲木蔚堆壟。醉鄉追舊遊，筆陣賈餘勇。聊將詩酒樂，一掃簿書冗。西風吹好句，珠玉本無踵。
虛飄飄，畫檐蛛結網，銀漢鵲成橋。塵漬雨桐葉，霜飛風柳條。露凝殘點見紅日，星曳餘光橫碧霄。虛飄飄，比浮名利猶堅牢。
保康橋上夜觀燈，碣石巌前夏飲冰。莫把山林笑朝市，老夫手裏有烏藤。
督郵有良馬，不爲君所奇。顧收紙上影，駿骨何由歸。一朝見縈策，蟻封驚肉飛。豈惟馬不遇，人已半生癡。
簿書常苦百憂集，樽酒今應一笑開。京兆從教思廣漢，會稽聊喜得方回。
若耶溪水雲門寺，賀監荷花空自開。我恨今猶在泥滓，勸君莫棹酒船回。
山西戰馬饑無肉，夜嚼長稭如嚼竹。蹄間三丈是徐行，不信天山有坑谷。豈如廐馬好頭赤，立仗歸來卧斜日。莫教優孟卜葬地，厚衣薪槱入銅歷。
江湖不在眼，塵土坐滿顔。繫舟清洛尾，初見淮南山。淮山相媚好，曉鏡開烟鬟。持此娛使君，一笑簿領間。使君如天馬，朝燕暮荆蠻。時無王良手，空老十二閑。聊當出毫末，化服狡與頑。勿謂無人知，古佛臨清灣。赤子視萬類，流萍閱人寰。但使可此人，餘事真茅菅。
曹子本儒俠，筆勢翻濤瀾。往來戎馬間，邊風裂儒冠。詩成橫槊裏，楯墨何曾乾。一旦事遠遊，紅塵隔嚴灘。平生羊炙口，並海搜鹹酸。一從荔支食，豈念苜蓿盤。我亦江海人，市朝非所安。常恐青霞志，坐隨白髮闌。淵明賦歸去，談笑便解官。我今何爲者，索身良獨難。憑君問清淮，秋水今幾竿。我舟何時發，霜露日已寒。
百年一俯仰，寒暑相主客。稍增裘褐氣，已覺團扇厄。不煩計榮辱，此喪彼有獲。我琴終不敗，無攫亦無醳。後生不自牧，呻吟空挾策。揠苗不待長，買菜苦求益。此郎獨靜退，門外無行迹。但恐陶淵明，每爲饑所迫。淒風弄衣結，小雪穿門席。願君付一笑，造物亦戲劇。朝來賦雲夢，筆落風雨疾。爲君裁春衫，高會開桂籍。
進饌客爭起，小兒那可涯。莫欺東方星，三五自橫斜。名駒已汗血，老蚌空泥沙。但使伯仁長，還興絡秀家。
太上虛皇出靈篇，黄庭真人舞胎仙。髯耆兩卿相後前，丱妙夾侍清且妍。十有二神服銳堅，巍巍堂堂人中天。問我何修果此緣，是心朝空夕了然，恐非其人世莫傳。殿以二士蒼鵠騫，南隨道師歷山淵。山人迎笑喜我還，問誰遣化老龍眠。
物之有知蓋恃息，孰居無事使出入。心無天游室不空，六鑿相攘婦爭席。法師逃人入廬山，山中無人自往還。往者一空還者失，此身正在無還間。綿綿不絕微風裏，內外丹成一彈指。人間俯仰三千秋，騎鶴歸來與子游。
昨夜試微凉，汗衾初退紅。我願偕秋風，隨身入房櫳。君王不好事，只作好驚鴻。細看卷蠆尾，我家真栗蓬。
不見何戡唱渭城，舊人空數米嘉榮。龍眠獨識殷勤處，畫出陽關意外聲。
兩本新圖寶墨香，樽前獨唱小秦王。爲君翻作歸來引，不學陽關空斷腸。
微霰疏疏點玉堂，詞頭夜下攬衣忙。分光御燭星辰爛，拜賜宮壺雨露香。醉眼有花書字大，老人無睡漏聲長。何時却逐桑榆暖，社酒寒燈樂未央。
茶爲西南病，岷俗記二李。何人折其鋒，矯矯六君子。君家尤出力，流落初坐此。謂當收桑榆，華髮看劍履。胡爲犯風雪，歲晚行未已。念歸誠得計，顧自爲謀耳。吾聞江漢間，瘡痏有未起。莫輕龔遂老，君王付尺箠。召還當有詔，挽袖謝鄰里。猶堪作水衡，供張園林美。
治生不求富，讀書不求官。譬如飲不醉，陶然有餘歡。君看龐德公，白首終泥蟠。豈無子孫念，顧獨貽以安。鹿門上冢回，牀下拜龍鸞。躬耕竟不起，耆舊節獨完。念汝少多難，冰雪落綺紈。五子如一人，奉養真色難。烹雞獨饋母，自饗苜蓿盤。口腹恐累人，寧我食無肝。西來四千里，敝袍不言寒。秀眉似我兄，亦復心閑寬。忽然舍我去，歲晚留餘酸。我豈軒冕人，青雲意先闌。汝歸蒔松菊，環以青琅玕。榿陰三年成，可以挂我冠。清江入城郭，小圃生微瀾。相從結茅舍，曝背談金鑾。
清獻先生無一錢，故應琴鶴是家傳。誰知默鼓無絃曲，時向珠宮舞幻仙。
醜石寒松未易親，聊將短曲調長人。乘軒故自非明眼，終日僛僛舞爨薪。
江上愁心千疊山，浮空積翠如雲烟。山耶雲耶遠莫知，烟空雲散山依然。但見兩崖蒼蒼暗絕谷，中有百道飛來泉。縈林絡石隠復見，下赴谷口爲奔川。川平山開林麓斷，小橋野店依山前。行人稍度喬木外，漁舟一葉江吞天。使君何從得此本，點綴毫末分清妍。不知人間何處有此境，徑欲往買二頃田。君不見武昌樊口幽絕處，東坡先生留五年。春風摇江天漠漠，暮雲卷雨山娟娟。丹楓翻鴉伴水宿，長松落雪驚晝眠。桃花流水在人世，武陵豈必皆神仙。江山清空我塵土，雖有去路尋無緣。還君此畫三歎息，山中故人應有招我歸來篇。
山中舉頭望日邊，長安不見空雲烟。歸來長安望山上，時移事改應潸然。管絃去盡賓客散，惟有馬埒編金泉。渥洼故自千里足，要飽風雪輕山川。屈居華屋啗棗脯，十年俯仰龍旂前。却因瘦病出奇骨，鹽車之厄寧非天。風流文采磨不盡，水墨自與詩爭妍。畫山何必山中人，田歌自古非知田。鄭虔三絕君有二，筆勢挽回三百年。欲將巌谷亂窈窕，眉峰修嫮誇連娟。人間何有春一夢，此身將老蠶三眠。山中幽絕不可久，要作平地家居仙。能令水石長在眼，非君好我當誰緣。願君終不忘在莒，樂時更賦囚山篇。
小雪疏烟雜瑞光，清波寒引御溝長。曈曈日色籠丹禁，杳杳鞭聲出建章。鵷鷺偶叨陪下列，天閶聊啟望中央。歸來喜氣傾新句，滿座疑聞錦繡香。
何遜揚州又幾年，官梅詩興故依然。何人可復間季孟，與子不妨中聖賢。卜築君方淮上郡，歸心我已劍南川。此身正似蠶將老，更盡春光一再眠。
天風淅淅飛玉沙，詔恩歸沐休早衙。遥知清虛堂裏雪，正似薝蔔林中花。出門自笑無所詣，呼酒持勸惟君家。踏冰凌兢戰疲馬，扣門剝啄驚寒鴉。羨君五字入詩律，欲與六出爭天葩。頭風已倩檄手愈，背癢却得仙爪爬。銀瓶瀉油浮蟻酒，紫碗鋪粟盤龍茶。幅巾起作鸜鵒舞，疊鼓誰摻漁陽撾。九衢燈火雜夢寐，十年聚散空咨嗟。明朝握手殿門外，共看銀闕暾朝霞。
縹緲營丘水墨仙，浮空出沒有無間。邇來一變風流盡，誰見將軍著色山。
犖確何人似退之，意行無路欲從誰。宿雲解駮晨光漏，獨見山紅澗碧時。
龍蟄雖高卧，雞鳴不廢時。炎凉徒自變，茂悅兩相知。已負棟梁質，肯爲兒女姿。那憂霜貿貿，未喜日遲遲。難與夏蟲語，永無秋實悲。誰知此植物，亦解秉天彝。
蠢爾氐羌國，天誅亦久稽。既能知面內，不復議征西。斥堠銷兵火，邊城息鼓鼙。輸忠修貢職，棄過爲黔黎。雪滿流沙靜，雲沉太白低。巍巍二聖治，盛德古難齊。
玉堂清冷不成眠，伴直難呼孟浩然。暫借好詩消永夜，每逢佳處輒參禪。愁侵硯滴初含凍，喜入燈花欲鬬妍。寄語君家小兒子，他時此句一時編。
短衫壓手氣橫秋，更著仙人紫綺裘。使我有名全是酒，從他作病且忘憂。詩無定律君應將，醉有真鄉我可侯。且倒餘樽盡今夕，睡蛇已死不須鈎。
笙磬分均上下堂，游魚舞獸自奔忙。朱絃初識孤桐韵，玉琯猶聞秬黍香。萬事今方咨伯始，一斑我亦愧真長。此生會見三雍就，無復寥寥歎未央。
寬詔隨春出內朝，三軍喜氣挾狐貂。鏤銀錯落翻斜月，剪綵繽紛舞慶霄。臘雪强飛纔到地，曉風偷轉不驚條。脫冠徑醉應歸卧，便腹從人笑老韶。
與君流落偶還朝，過眼紛綸七葉貂。莫笑華顛羞采勝，幾人黄壤隔青霄。行吟未許窮騷雅，坐嘯猶能出教條。記取明年江上郡，五更春枕夢春韶。
袗絺方暑亦堪朝，歲晚淒風憶皂貂。共喜鵷鸞歸禁籞，心知日月在重霄。君如老驥初遭絡，我似枯桑不受條。强鑷霜鬚簪彩勝，蒼顔得酒尚能韶。
衰遲何幸得同朝，溫勁如君合珥貂。誰惜異才蒙徑寸，自慚枯枿借凌霄。光風泛泛初浮水，紅糝離離欲綴條。後日一樽何處共，奉常端冕作咸韶。
東坡先生未歸時，自種來禽與青李。五年不踏江頭路，夢逐東風泛蘋芷。江梅山杏爲誰容，獨笑依依臨野水。此間風物君未識，花浪翻天雪相激。明年我復在江湖，知君對花三歎息。
坐來念念失前人，共向空中寓一塵。若問此花誰是主，天教閑客管青春。
月上九門開，星河繞露臺。君方枕中夢，我亦化人來。光動仙毬縋，香餘步輦回。相從穿萬馬，衰病若爲陪。
羨君華髮起琳宮，右輔初還鼓角雄。千里農桑歌子産，一時冠蓋慕蕭嵩。那知聚散舂糧外，便有悲歡過隙中。京兆同僚幾人在，猶思對案筆生風。
白髮四老人，何曾在商顔。煩君紙上影，照我胸中山。山中亦何有，木老土石頑。正頼天日光，澗谷紛斕斑。我心空無物，斯文何足關。君看古井水，萬象自往還。
君歸嶺北初逢雪，我亦江南五見春。寄語風流王武子，三人俱是識山人。
舊病應逢醫口藥，新粧漸畫入時眉。信知詩是窮人物，近覺王郎不作詩。
先生英妙年，一掃千兔禿。仕進固有餘，不肯踐場屋。通闤何所傲，傲名非傲俗。定知軒冕中，享榮不償辱。豈無自安計，得失猶轉轂。先生獨揚揚，憂患莫能瀆。得如虎挾乙，失若龜藏六。茅簷聊寄寓，俯仰亦自足。東坡無邊春，方寸盡藏蓄。醉哦旁若無，獨侑一樽醁。牀頭車馬道，殘月挂疏木。朝客紛擾時，先生睡方熟。
不羨三刀夢蜀都，聊將八詠繼東吳。卧看古佛淩雲閣，敕賜詩人明月湖。得句會應緣竹鶴，思歸寧復爲蓴鱸。橫空好在修眉色，頭白猶堪乞左符。
樹頭啄木常疑客，客去而嗔定不然。脫轄已應生井沫，解衣聊復起庖煙。平生詩酒真相污，此去文書恐獨賢。早晚西湖映華髮，小舟翻動水中天。
寂寞東京月旦州，德星無復綴珠旒。莫嗟平輿空神物，尚有西齋接勝流。春夢屢尋湖十頃，家書新報橘千頭。雪堂亦有思歸曲，爲謝平生馬少游。
碧畦黄隴稻如京，歲美人和易得情。鑑裏移舟天外思，地中鳴角古來聲。山圍故國城空在，潮打西陵意未平。二子有如雙白鷺，隔江相照雪衣明。
髯尹超然定逸羣，南遊端爲訪雲門。謫仙歸侍玉皇案，老鶴來乘刺史轓。已覺簿書哀老子，故知籩豆有司存。年來齒頰生荆棘，習氣因君又一言。
平明已報百吏散，半日來陪二子閑。立鵲低昂煙雨裏，行人出沒樹林間。
我識南屏金鯽魚，重來拊檻散齋餘。還從舊社得心印，似省前生覓手書。葑合平湖久蕪沒，人經豐歲尚凋疏。誰憐寂寞高常侍，老去狂歌憶孟諸。
到處相逢是偶然，夢中相對各華顛。還來一醉西湖雨，不見跳珠十五年。
雲海相望寄此身，那因遠適更沾巾。不辭驛騎淩風雪，要使天驕識鳳麟。沙漠回看清禁月，湖山應夢武林春。單于若問君家世，莫道中朝第一人。
我老詩壇仆鼓旗，借君佳句發良時。但空賀監杯中物，莫示孫郎帳下兒。夜燭催詩金燼落，秋芳壓帽露華滋。故應好語如爬癢，有味難名只自知。
雲間踏白看纏旗，莫忘西湖把酒時。夢裏吳山連越嶠，樽前羌婦雜胡兒。夕烽過後人初醉，春雁來時雪未滋。爲問從軍真樂不，書來粗遣故人知。
海隅荒怪有誰珍，零落珊瑚泣季倫。法供坐令微物重，色難歸致孝心純。只疑薏苡來交趾，未信蠙珠出泗濱。願子聚爲江夏枕，不勞揮扇自寧親。
蓬萊海上峰，玉立色不改。孤根捍滔天，雲骨有破碎。陽侯殺廉角，陰火發光彩。纍纍彈丸間，瑣細成珠琲。閻浮一漚耳，真妄果安在。我持此石歸，袖中有東海。垂慈老人眼，俯仰了大塊。置之盆盎中，日與山海對。明年菖蒲根，連絡不可解。倘有蟠桃生，旦暮猶可待。
江南佳公子，遺我錦繡端。攬之溫如春，公子焉得寒。興雨自有時，膚寸便濛𩆓。斂藏以自潤，牛斗何足干。空庭月與影，强結三友歡。我豈不足歟，要此清團團。欲歡在一醉，常恐樽中乾。捨酒尚可樂，明珠如彈丸。但恐千仞雀，匆匆發虛彈。迨子閑暇時，種子田中丹。一朝涉世故，空腹容欺謾。我頃在東坡，秋菊爲夕餐。永愧坡間人，布褐爲我完。雪堂初覆瓦，上簟無下莞。時時亦設客，每醉筒輒殫。一笑便傾倒，五年得輕安。公子豈我徒，衣缽傳一簞。定非郊與島，筆勢江河寬。悲吟古寺中，穿帷雪漫漫。他年記此味，芋火對嬾殘。
廣漢有姜子，孝弟行里閭。赤眉雖豺虎，弛兵過其墟。至今空清泉，無復雙鯉魚。南鄭有李郃，妙得甘公書。夜坐指流星，驚倒兩使車。抱關不肯仕，布褐蒙璠璵。西南固多士，君得二子餘。凜凜忠文公，搜士及樵漁。澗溪有幽討，蘋芷真嘉蔬。歲晚終不食，心惻當何如。
漲水返舊壑，飛雲思故岑。念君忘家客，亦有懷歸心。三間得幽寂，數步藏清深。攢金盧橘塢，散火楊梅林。茶筍盡禪味，松杉真法音。雲崖有淺井，玉醴常半尋。遂名參寥泉，可濯幽人襟。相携橫嶺上，未覺衰年侵。一眼吞江湖，萬象涵古今。願君更小築，歲晚解我簪。
彭城初識子，照眼白而長。異夢成先兆，清言得未嘗。豈惟知禮意，遂欲補詩亡。咄咄真相逼，諸生敢雁行。
非無伯鸞志，獨有子雲悲。恨子非天合，猶能使我思。兒曹莫悽慟，老眼欲枯萎。會哭皆豪傑，誰爲感舊詩。
龍困嘗魚服，羊儇或虎蒙。匆匆成鬼錄，憒憒到天公。偶落藩牆上，同遊羿彀中。回看十年事，黄葉卷秋風。
昔我先君子，仁孝行於家。家有五畝園，幺鳳集桐花。是時烏與鵲，巢鷇可俯拏。憶我與諸兒，飼食觀羣呀。里人驚瑞異，野老笑而嗟。云此方乳哺，甚畏鳶與蛇。手足之所及，二物不敢加。主人若可信，衆鳥不我遐。故知中孚化，可及魚與豭。柯侯古循吏，悃愊真無華。臨漳所全活，數等江干沙。仁心格異族，兩鵲棲其衙。但恨不能言，相對空楂楂。善惡以類應，古語良非誇。君看彼酷吏，所至號鬼車。
君方夢謫仙，我亦弔文園。江上同三黜，天涯共一樽。濤雷殷白晝，梅雪耿黄昏。歸去多情雨，應隨御史軒。
鵝溪清絲清如冰，上有千歲交枝藤。藤生谷底飽風雪，歲晚忽作龍蛇升。嗟我雖爲老侍從，骨寒只受布與繒。牀頭錦衾未還客，坐覺芒刺在背膺。豈如髯卿晚乃貴，福祿正似川方增。醉中倒著紫綺裘，下有半臂出縹綾。封題不敢妄裁剪，刀尺自有佳人能。遥知千騎出清曉，積雪未放浮塵興。白鬚紅带柳絲下，老弱空巷人相登。但放奇紋出領袖，吾髯雖老無人憎。
妙供來香積，珍烹具大官。揀芽分雀舌，賜茗出龍團。曉日雲庵暖，春風浴殿寒。聊將試道眼，莫作兩般看。
當年大白此相浮，老守娛賓得二丘。白髮重來故人盡，空餘叢桂小山幽。
青蓋紅旗映玉山，新詩小草落玄泉。風流使者人爭看，知有真娘立道邊。
舞衫歌扇轉頭空，只有青山杳靄中。若共吳王鬬百草，使君未敢借驚鴻。
故人送我東來時，手栽荔子待我歸。荔子已丹吾髮白，猶作江南未歸客。江南春盡水如天，腸斷西湖春水船。想見青衣江畔路，白魚紫筍不論錢。霜髯三老如霜檜，舊交零落今誰輩。莫從唐舉問封侯，但遣麻姑更爬背。
再見濤頭湧玉輪，煩君久駐浙江春。年來總作維摩病，堪笑東西二老人。
世俗眩名實，至人疑有無。怒移水中蟹，愛及屋上烏。坐令此溪水，名與先生俱。先生本全德，廉退乃一隅。因拋彭澤米，偶似西山夫。遂即世所知，以爲溪之呼。先生豈我輩，造物乃其徒。應同柳州柳，聊使愚溪愚。
道眼轉丹青，常於寂處鳴。早知雨是水，不作兩般聲。
道人曉出南屏山，來試點茶三昧手。忽驚午盞兔毛斑，打作春甕鵝兒酒。天台乳花世不見，玉川風腋今安有。先生有意續茶經，會使老謙名不朽。
老人癡鈍已逃寒，子復辭行理亦難。要到盧龍看古塞，投文易水弔燕丹。
胡羊代馬得安眠，窮髮之南共一天。又見子卿持漢節，遥知遺老泣山前。
氈毳年來亦甚都，時時鴂舌問三蘇。那知老病渾無用，欲向君王乞鏡湖。
始憶庚寅降屈原，旋看蠟鳳戲僧虔。隨翁萬里心如鐵，此子何勞爲買田。
道人心似水，不礙照花妍。宴座春强半，清陰月屢遷。平生無起滅，一念有陳鮮。嫋嫋風枝舉，離離日萼蔫。病吟終少味，老醉不成顛。何必遨頭出，湖中有散仙。
殘花怨久病，剩雨泣餘妍。不見雙旌出，空令九陌遷。知君苦寂寞，妙語嚼芳鮮。淺紫從爭發，浮紅任蚤蔫。天葩尚青萼，國色待華顛。載酒邀詩將，臞儒不是仙。
仲君豈弟多學，王子清修寡言。病後空驚鶴瘦，時來或作鵬鶱。
海角煩君遠訪，江源與我同來。剩作數時相送，莫教萬里空回。
三人一旦同行，留下高齋月明。遥想扁舟京口，尚餘孤枕潮聲。
更欲留君久住，念君去國彌年。空使犀顱玉頰，長懷髯舅凄然。
爲余遠致殷勤，瑞草橋邊老人。紅带雅宜華髮，白醪光泛新春。
北山非自高，千仞付我足。西湖亦何有，萬象生我目。雲深人在塢，風靜響應谷。與君皆無心，信步行看竹。竹間逢詩鳴，眼色奪湖淥。百篇成俯仰，二老相追逐。故應千頃池，養此一雙鵠。山高路已斷，亭小膝更促。夜尋三尺井，渴飲半甌玉。明朝鬧絲管，寒食雜歌哭。使君坐無聊，狂客來不速。載酒有鴟夷，扣門非啄木。浮蛆灧金碗，翠羽出華屋。須臾便陳迹，覺夢那可續。及君未渡江，過我勤秉燭。一笑換人爵，百年終鬼錄。
縫衣付與溧陽尉，舍肉懷歸潁谷封。聞道平反供一笑，會須難老待千鍾。火前試焙分新胯，雪裏頭綱輟賜龍。從此升堂是兄弟，一甌林下記相逢。
早知身寄一漚中，晚節尤驚落木風。昨夢已論三世事，歲寒猶喜五人同。雨餘北固山圍座，春盡西湖水映空。差勝四明狂監在，更將老眼犯塵紅。
清風肅肅摇窗扉，窗前修竹一尺圍。紛紛蒼雪落夏簟，冉冉綠霧沾人衣。日高山蟬抱葉響，人靜翠羽穿林飛。道人絕粒對寒碧，爲問鶴骨何緣肥。
家雞野鶩同登俎，春蚓秋蛇總入奩。君家兩行十二字，氣壓鄴侯三萬籤。
羨君飄蕩一虛舟，來作錢塘十日游。水洗禪心都眼浄，山供詩筆總眉愁。雪中乘興真聊爾，春盡思歸却罷休。何日五湖從范蠡，種魚萬尾橘千頭。
綠暗初迎夏，紅殘不及春。魏花非老伴，盧橘是鄉人。井落依山盡，巌崖發興新。歲寒君記取，松雪看蒼鱗。
牡丹松檜一時栽，付與春風自在開。試問壁間題字客，幾人不爲看花來。
卧聽謖謖碎龍鱗，俯看蒼蒼立玉身。一舸鴟夷江海去，尚餘君子六千人。
三界無所住，一臺聊自寧。塵勞付白骨，寂照起黄庭。殘磬風中嫋，孤燈雪後青。須防童子戲，投瓦犯清泠。
石眼杯泉舉世無，要知杯渡是凡夫。可憐狡獪維摩老，戲取江湖入缽盂。
奇逸多聞老敬通，何人慷慨解憐翁。十年簿領催衰白，一笑江山發醉紅。聞道賦詩臨北固，未應舉扇向西風。叩頭莫喚無家客，歸掃岷峨一畝宮。
毘盧海上妙高峰，二老遥知說此翁。聊復艤舟尋紫翠，不妨持節散陳紅。高懷却有雲門興，好句真傳雪竇風。唱我三人無譜曲，馮夷亦合舞幽宮。
誰識天閑老驥，不爭日暮長途。送盡青雲九子，歸去扁舟五湖。
寄語竹林社友，同書桂籍天倫。王郎獨爲鬼錄，世間無此玉人。
五字古原春草，千金漢殿長門。經緯尚餘三策，典刑留與諸孫。
南漪杜鵑天下無，披香殿上紅氍毹。鶴林兵火真一夢，不歸閬苑歸西湖。
纖手搓來玉數尋，碧油輕蘸嫩黄深。夜來春睡濃於酒，壓褊佳人纏臂金。
春蘭如美人，不采羞自獻。時聞風露香，蓬艾深不見。丹青寫真色，欲補離騷傳。對之如靈均，冠佩不敢燕。
蕙本蘭之族，依然臭味同。曾爲水仙佩，相識楚辭中。幻色雖非實，真香亦竟空。云何起微馥，鼻觀已先通。
仙山靈草濕行雲，洗遍香肌粉未勻。明月來投玉川子，清風吹破武林春。要知冰雪心腸好，不是膏油首面新。戲作小詩君一笑，從來佳茗似佳人。
燥吻時時著酒濡，要令卧疾致文殊。河魚潰腹空號楚，汗水流骹始信吳。自笑方求三歲艾，不如長作獨眠夫。羨君清瘦真仙骨，更助飄飄鶴背軀。
漏盡雞號厭夜行，年來小器溢瓶罌。棄官縱未歸東海，罷郡猶堪作水衡。幻色將空眼先暗，勝遊無礙脚殊輕。空煩遠致龍淵水，寧復臨池似伯英。
與子甥舅氏，摧頹各蒼顔。並爲東諸侯，長此佳江山。寒松無時花，安得插髻鬟。惟將老不死，一笑榮枯間。我甚似樂天，但無素與蠻。挂冠及未耄，當獲一紀閑。子亦拙進取，才高命堅頑。譬如萬斛舟，行此九折灣。仲氏新得道，一漚目塵寰。歲晚家鄉路，莫遣生榛菅。
澤國梅雨餘，衰年困蒸溽。高堂磨新磚，頗覺利腰足。松根百尺井，兩綆飛浄淥。流觴聚兒童，一笑爲捧腹。清風信可御，剛氣在巌麓。始知共此世，物外無三伏。長歌入雲去，不待絃管逐。西湖真西子，烟樹點眉目。濤江少醖藉，高浪翻雪屋。俯仰拊四海，百世飛鳥速。遠追錢氏餘，近弔祖侯躅。吾生如寄耳，寸晷輕尺玉。誰似劉將軍，逸韵謝邊幅。千言一揮手，五車不再讀。春巌彩雞舞，月峽哀猿哭。朝先啼鴂起，暮與寒螿續。我老廢吟哦，頼君時擊觸。從今事遠覽，發軔此幽谷。清游得三昧，至樂謝五欲。莫作狂道士，氣壓劉師服。
昏昏墮醉夢，奈此六月溽。君詩如清風，吹我朝睡足。登臨得佳句，江白照湖淥。袖手獨不言，默稿已在腹。是時風雨過，靄靄雲歸麓。疏星带微月，金火爭見伏。惜哉此清景，變滅不可逐。歸來讀君詩，耿耿猶在目。却思少年日，聲價爭場屋。文如翻水成，賦作叉手速。秋風起鴻雁，我亦繼華躅。那知君蹭蹬，獨泣荆山玉。相見南新道，青衫垂破幅。早知事大謬，恨不十年讀。莫嫌馮唐老，終勝賈誼哭。今年復爲僚，舊好許重續。升沉何足道，等是蠻與觸。共爲湖山主，出入窮澗谷。衆馳君不爭，人棄我所欲。何時神武門，相約挂冠服。
籃輿西出登山門，嘉與我友尋仙村。丹青明滅風篁嶺，環珮空響桃花源。前朝欲上已蠟屐，黑雲白雨如傾盆。今晨積霧卷千里，豈畏觸熱生病根。在家頭陀無爲子，久與青山爲弟昆。孤峰盡處亦何有，西湖鏡天江抹坤。臨高揮手謝好住，清風萬壑傳其言。風迴響答君聽取，我亦到處隨君軒。
先生魯諸儒，飲食清不溽。空腸出秀句，吟嚼五味足。華堂鬧絲管，眸子漲春淥。先生疾走避，面冷毒在腹。歸來煮瓠葉，弟子歌旱麓。聲淫及靈臺，中有麀鹿伏。功名一走兔，何用千人逐。故應容我輩，清坐時閉目。高亭石排衙，木杪挂飛屋。我來無時節，客亦不待速。似聞雪髯叟，西嶺訪遺躅。朝陽入潭洞，金碧涵水玉。泉扉夜不扃，雲袂本無幅。慈皇付寶偈，神侶得幽讀。訥庵有老人，宴坐天魔哭。時來獻瓔珞，法供燈相續。吾儕詩酒污，欲往無乃觸。齋厨費晨炊，車騎滿山谷。願聞第一義，缽飯非所欲。便投切雲冠，予幼好奇服。
飄零洛社數遺民，詩酒當年困惡賓。元亮本無適俗韵，孝章要是有名人。蒜山小隠雖爲客，江水西來亦带岷。卷却西湖千頃葑，笑看魚尾更莘莘。
虛白堂前合抱花，秋風落日照橫斜。閱人此地知多少，物化無涯生有涯。
折得芳蕤兩眼花，題詩相報字傾斜。篋中尚有絲綸句，坐覺天光照海涯。
少年不願萬戶侯，亦不願識韓荆州。頗願身爲漢嘉守，載酒時作凌雲遊。虛名無用今白首，夢中却到龍泓口。浮雲軒冕何足言，惟有江山難入手。峨眉山月半輪秋，影入平羌江水流。謫仙此語誰解道，請君見月時登樓。笑談萬事真何有，一時付與東巌酒。歸來還受一大錢，好意莫違黄髮叟。
春來濯濯江邊柳，秋後離離湖上花。不羨千金買歌舞，一篇珠玉是生涯。
古來靜治得清閑，我愧真長也一斑。舉酒東榮挹江海，回樽落日勸湖山。平生傾蓋悲歡裏，早晚抽身簿領間。笑指西南是歸路，倦飛弱羽久知還。
雲間朱袖拂雲和，知是長松挂女蘿。髻重不嫌黄菊滿，手香新喜綠橙搓。墨翻衫袖吾方醉，紙落雲烟子患多。只有黄雞與白日，玲瓏應識使君歌。
昨夜醉歸還獨寢，曉來宿雨鳴孤枕。扁舟小棹截湖來，正見青山駁雲錦。須知老人興不淺，莫學公榮不共飲。與君歌鼓樂豐年，喚取千夫食陳廩。
忽憶韓公二妙姝，琵琶箏韵落空無。猶勝江左狂靈運，空鬬東昏百草鬚。
馬上胡琴塞上姝，鄭中丞後有人無。詩成樺燭飄金燼，八尺英公欲燎鬚。
荻花楓葉憶秦姝，切切幺絃細欲無。莫把胡琴挑醉客，回看霜戟褚公鬚。
荷盡已無擎雨蓋，菊殘猶有傲霜枝。一年好景君須記，正是橙黄橘綠時。
忠文文正二大老，蘇李廣平三舍人。喜見通家賢子弟，自言得邑少風塵。從來勢利關心薄，此去溪山琢句新。肯向西湖留數月，錢塘初識小麒麟。
日月轉雙轂，古今同一丘。惟此鶴骨老，凜然不知秋。去住兩無礙，人天爭挽留。去如龍出山，雷雨卷潭湫。來如珠還浦，魚鼈爭駢頭。此生暫寄寓，常恐名實浮。我比陶令愧，師爲遠公優。送我還過溪，溪水當逆流。聊使此山人，永記二老游。大千在掌握，寧有別離憂。
子知神非形，何復異人天。豈惟三才中，所在靡不然。我引而高之，則爲星斗懸。我散而卑之，寧非山與川。三皇雖云沒，至今在我前。八百要有終，彭祖非永年。皇皇謀一醉，發此露槿妍。有酒不辭醉，無酒斯飲泉。立善求我譽，饑人食饞涎。委運憂傷生，憂去生亦還。縱浪大化中，正爲化所纏。應盡便須盡，寧復事此言。
羅細無紋角浪平，半丸犀璧浦雲泓。午窗睡起人初靜，時聽西風拉瑟聲。
仙人子真後，還隠吳市門。不惜十年力，治此五畝園。初期橘爲奴，漸見桐有孫。清池壓丘虎，異石來湖黿。敲門無貴賤，遂性各琴樽。我本放浪人，家寄西南坤。敝廬雖尚在，小圃誰當樊。羨君欲歸去，柰此未報恩。愛子幸僚友，久要疑弟昆。明年過君西，飲我空瓶盆。
先帝知公早，虛懷第一人。至今詩禮將，獨數武宣臣。材大雖難用，時來亦少信。高平風烈在，威敏典刑新。空試乘邊策，寧留相漢身。淒涼舊部曲，淚濕冢前麟。
結根豈殊衆，修柯獨出林。孤高不可恃，歲晚霜風侵。
除日當早歸，官事乃見留。執筆對之泣，哀此繫中囚。小人營餱糧，墮網不知羞。我亦戀薄祿，因循失歸休。不須論賢愚，均是爲食謀。誰能暫縱遣，閔默愧前修。
山川不改舊，歲月逝不留。百年一俯仰，五勝更王囚。同僚比岑范，德業前人羞。坐令老鈍守，嘯諾獲少休。却思二十年，出處非人謀。齒髮付天公，缺壞不可修。
梅梢春色弄微和，作意南枝剪刻多。月黑林間逢縞袂，霸陵醉尉誤誰何。
綠髮尋春湖畔回，萬松嶺上一枝開。而今縱老霜根在，得見劉郎又獨來。
月地雲階漫一樽，玉奴終不負東昏。臨春結綺荒荆棘，誰信幽香是返魂。
日出冰凘散水花，野梅官柳漸敧斜。西郊欲就詩人飲，黄四娘東子美家。
君知早落坐先開，莫著新詩句句催。嶺北霜枝最多思，忍寒留待使君來。
冰盤未薦含酸子，雪嶺先看耐凍枝。應笑春風木芍藥，豐肌弱骨要人醫。
寒雀喧喧凍不飛，遶林空啅未開枝。多情好與風流伴，不到雙雙燕子時。
鮫綃剪碎玉簪輕，檀暈粧成雪月明。肯伴老人春一醉，懸知欲落更多情。
縞裙練帨玉川家，肝膽清新冷不邪。穠李爭春猶辦此，更教踏雪看梅花。
年年芳信負紅梅，江畔垂垂又欲開。珍重多情關令尹，直和根撥送春來。
爲君栽向南堂下，記取他年著子時。酸釅不堪調衆口，使君風味好攢眉。
華燈閟艱歲，冷月挂空府。三吳重時節，九陌自歌舞。云從月幾望，遂至一百五。嘉辰可屈指，樂事相繼武。今宵掃雲陣，極目浄天宇。嬉遊各忘歸，闐咽頃未睹。飛毬互明滅，激水相吞吐。老去反兒童，歸來尚鐃鼓。新年消暗雪，舊歲添絲縷。何時九江城，相對兩漁父。
二妙凋零筆法空，忽驚雲海戲羣鴻。清詩不敢私囊篋，人道黄門有父風。
出處榮枯一笑空，十年社燕與秋鴻。誰知白首長河路，還卧當時送客風。
三吳行盡千山水，猶道桐廬更清美。豈惟濁世隠狂奴，時平亦出佳公子。初冠惠文讀城旦，晚入奉常陪劍履。方將華省起彈冠，忽憶釣臺歸洗耳。未應良木棄大匠，要使名駒試千里。奉親官舍當有擇，得郡江南差可喜。白粲連檣一萬艘，紅粧執樂三千指。簿書期會得餘閑，亦念人生行樂耳。
龍根爲脯玉爲漿，下界寒醅亦漫嘗。一紙鵝經逸少醉，他年鵬賦謫仙狂。金丹自足留衰鬢，苦淚何須點別腸。吳越舊邦遺澤在，定應符竹付諸郎。
一枝風物便清和，看盡千林未覺多。結習已空從著袂，不須天女問云何。
天教桃李作輿臺，故遣寒梅第一開。憑仗幽人收艾納，國香和雨入青苔。
白髮思家萬里回，小軒臨水爲花開。故應剩作詩千首，知是多情得得來。
人去殘英滿酒樽，不堪細雨濕黄昏。夜寒那得穿花蝶，知是風流楚客魂。
春入西湖到處花，裙腰芳草抱山斜。盈盈解佩臨烟浦，脈脈當壚傍酒家。
莫向霜晨怨未開，白頭朝夕自相催。斬新一朵含風露，恰似西廂待月來。
洗盡鉛華見雪肌，要將真色鬬生枝。檀心已作龍涎吐，玉頰何勞獺髓醫。
湖面初驚片片飛，樽前吹折最繁枝。何人會得春風意，怕見黄梅細雨時。
長恨漫天柳絮輕，只將飛舞占清明。寒梅似與春相避，未解無私造物情。
北客南來豈是家，醉看參月半橫斜。他年欲識吳姬面，秉燭三更對此花。
詞源灧灧波頭展，清唱一聲巌谷滿。未容雪積句先高，豈獨湖開心自遠。雲山已作歌眉淺，山下碧流清似眼。樽前侑酒只新詩，何異書魚餐蠹簡。
夜半幽夢覺，稍聞竹葦聲。起續凍折絃，爲鼓一再行。曲終天自明，玉樓已崢嶸。有懷二三子，落筆先飛霙。共爲竹林會，身與孤鴻輕。秀語出寒餓，身窮詩乃亨。禪老復何爲，笑指孤烟生。我獨念粲者，誰與予目成。
寶雲樓閣鬧千門，林靜初無一鳥喧。閉戶莫教風掃地，卷簾疑有月臨軒。水光瀲灧猶浮碧，山色空濛已斂昏。乞得湯休奇絕句，始知鹽絮是陳言。
朝來處處白氈鋪，樓閣山川盡一如。總是爛銀并白玉，不知奇貨有誰居。
荆溪父老愁三害，下斬長蛟本無頼。平生倔强韓退之，文字猶爲鰐魚戒。石門之役萬金耳，首鼠不爲吾已隘。江湖開塞古有數，兩鵠飛來告成壞。勸農使者非常人，一言已破黎民駭。上饒使君更超軼，坐睨浮山如累塊。髯張乃我結襪生，詩酒淋漓出狂怪。我作水衡君作丞，他日歸朝同此拜。
贈君木魚三百尾，中有鵝黄子魚子。夜叉剖癭欲分甘，籜龍藏頭敢言美。願隨蔬果得自用，勿使山林空老死。問君何事食木魚，烹不能鳴固其理。
寓形天宇內，出處會有役。澹然都無營，百年何由畢。山林等憂患，軒冕亦戲劇。我未即歸休，師寧便安逸。王城滿豪傑，議論紛黑白。聖諦第一義，對面誰不識。師來亦何事，孤月挂空碧。是身如浮雲，安得限南北。出岫本無心，既雨歸亦得。珠泉有舊約，何年挂瓶錫。
幽香結淺紫，來自孤雲岑。骨香不自知，色淺意殊深。移栽青蓮宇，遂冠薝蔔林。紉爲楚臣珮，散落天女襟。君持風霜節，耳冷歌笑音。一逢蘭蕙質，稍回鐵石心。置酒要妍暖，養花須晏陰。及此陰晴間，恐致慳嗇霖。彩雲知易散，鷤䳏憂先吟。明朝便陳迹，試著丹青臨。
咸寧英氣似汾陽，夜飲軍容出紅粧。不須纏頭萬匹錦，知君未辦作呂强。
二老長身屹兩峰，常撞大呂應黄鐘。將辭鄴下劉公幹，却見雲間陸士龍。白髮憐君略相似，青山許我定相從。我今官已六百石，慚愧當年邴曼容。
坡陀巨麓起連峰，積累當年慶自鍾。靈運子孫俱得鳳，慈明兄弟孰非龍。河梁會作看雲別，詩社何妨載酒從。祇有西湖似西子，故應宛轉爲君容。
當年衫鬢兩青青，强說重臨慰別情。衰髮祇今無可白，故應相對話來生。
出處依稀似樂天，敢將衰朽較前賢。便從洛社休官去，猶有閑居二十年。
在郡依前六百日，山中不記幾回來。還將天竺一峰去，欲把雲根到處栽。
兩翁留滯各皤然，人笑迂疏老更堅。共把鵝兒一樽酒，相逢卵色五湖天。江邊遺愛啼斑白，海上先聲入管絃。早晚淵明賦歸去，浩歌長嘯老斜川。
老去心灰不復然，一麾江海意方堅。那堪黄散付子度，空羨蘇杭養樂天。病肺一春難白酒，別腸三夜繞朱絃。羣仙正欲吾歸去，共把清風借玉川。
黑月在濁水，何曾不清明。寸田滿荆棘，梨棗無從生。何時返吾真，歲月今崢嶸。屢接方外士，早知俗緣輕。庚桑託雞鵠，未肯化南榮。晚識此道師，似有宿世情。笑指北山雲，訶我不歸耕。仙人漢陰馬，微服方地行。咫尺不往見，煩子通姓名。願持空手去，獨控橫江鯨。
半熟黄粱日未斜，玉堂陰合手栽花。却思三十年前味，未飯鐘時已飯茶。
夢覺還驚屧響廊，故人來炷影前香。鬢鬚白盡成何事，一帖空存老遂良。
尺一東來喚我歸，衰年已迫故山期。文章曹植今堪笑，却卷波瀾入小詩。
破琴雖未修，中有琴意足。雖云十三絃，音節如佩玉。新琴空高張，絲聲不附木。宛然七絃箏，動與世好逐。陋矣房次律，因循墮流俗。懸知董庭蘭，不識無聲曲。
此身何物不堪爲，逆旅浮雲自不知。偶見一張閑故紙，便疑身是永禪師。
誤點故教同子敬，雜篇真欲擬湯休。隴雲寄我山中信，雪月追君溪上舟。會看飛仙虎頭篋，却來顛倒拾遺裘。王孫辦作玄真子，細雨斜風不濕鷗。
此境眼前聊妄想，幾人林下是真休。我今心似一潭月，君已身如萬斛舟。看畫題詩雙鶴鬢，歸田送老一羊裘。明年兼與士龍去，萬頃蒼波沒兩鷗。
老去君空見畫，夢中我亦曾遊。桃花縱落誰見，水到人間伏流。
山人昔與雲俱出，俗駕今隨水不回。頼我胸中有佳處，一樽時對畫圖開。
當年不識此清真，强把先生擬季倫。等是人間一陳迹，聚蚊金谷本何人。
溪山雪月兩佳哉，賓主談鋒夜轉雷。猶言不見戴安道，爲問適從何處來。
毫端偶集一微塵，何處溪山非此身。狂客思歸便歸去，更求敕賜枉天真。
斜風細雨到來時，我本無家何處歸。仰看雲天真箬笠，旋收江海入蓑衣。
醜石半蹲山下虎，長松倒卧水中龍。試君眼力看多少，數到雲峰第幾重。
清風終日自開簾，凉月今宵肯挂簷。琴裏若能知賀若，詩中定合愛陶潛。
床頭枕馳道，雙闕夜未央。車轂鳴枕中，客夢安得長。新秋入梧葉，風雨驚洞房。獨行殘月影，悵焉感初凉。筮仕記懷遠，謫居念黄岡。一往三十年，此懷未始忘。扣門呼阿同，安寢已太康。青山映華髮，歸計三月糧。我欲自汝陰，徑上潼江章。想見冰盤中，石蜜與柿霜。憐子遇明主，憂患已再嘗。報國何時畢，我心久已降。
東池浮萍半黏塊，裂碧跳青出魚背。西池秋水尚涵空，舞闊摇深吹荇带。吾僚有意爲遷居，老守縱饞那忍膾。縱橫爭看銀刀出，瀺灂初驚玉花碎。但愁數罟損鱗鬣，未信長堤隔濤瀨。濊濊發發須臾間，圉圉洋洋尋丈外。安知中無蛟龍種，或恐尚有風雲會。明年春水漲西湖，好去相忘渺淮海。
擾擾萬生同大塊，搶榆不羨培風背。青丘已吞雲夢芥，黄河復繚天門带。長譏韓子隘且陋，一飽鯨鯢何足膾。東坡也是可憐人，披抉泥沙收細碎。逝將歸休八節灘，又欲往釣七里瀨。正似此魚逃網中，未與造物遊數外。且將新句調二子，湖上秋高風月會。爲君更喚木腸兒，脚扣兩舷歌小海。
白露下衆草，碧空卷微雲。孤光爲誰來，似爲我與君。水天浮四座，河漢落酒樽。使我冰雪腸，不受麴糵醺。尚恨琴有絃，出魚亂湖紋。哀彈奏舊曲，妙耳非昔聞。良時失俯仰，此見寧朝昏。懸知一生中，道眼無由渾。
能詩李長吉，識字揚子雲。端能望此府，坐嘯獲兩君。逝將江湖去，浮我五石樽。眷焉復少留，尚爲世所醺。或勸莫作詩，兒輩工織紋。朱絃寄三歎，未害俗耳聞。共尋兩歐陽，伐薪照黄昏。是家有甘井，汲多終不渾。
鳳雛驥子日相高，白髮蒼顔笑我曹。讀遍牙籤三萬軸，却來小邑試牛刀。
出處年來恨不齊，一樽臨水記分携。江湖咫尺吾將老，汝潁東流子却西。
白馬津頭春水來，白魚猶喜似江淮。使君已復冰堂酒，更望重新畫舫齋。
道傍垂白定沾巾，正似當年綠髮新。故國依然喬木在，典刑復見老成人。
我性喜臨水，得潁意甚奇。到官十日來，九日河之湄。吏民笑相語，使君老而癡。使君實不癡，流水有令姿。遶郡十餘里，不駛亦不遲。上流直而清，下流曲而漪。畫船俯明鏡，笑問汝爲誰。忽然生鱗甲，亂我鬚與眉。散爲百東坡，頃刻復在茲。此豈水薄相，與我相娛嬉。聲色與臭味，顛倒眩小兒。等是兒戲物，水中少磷緇。趙陳兩歐陽，同參天人師。觀妙各有得，共賦泛潁詩。
物生有象象乃滋，夢幻無根成斯須。方其夢時了非無，泡影一失俯仰殊。清露未晞電已徂，此滅滅盡乃真吾。云如死灰實不枯，逢場作戲三昧俱。化身爲醫忘其軀，草書非學聊自娛。落筆已喚周越奴，蒼鼠奮髯飲松腴。剡藤玉版開雪膚，遊龍天飛萬人呼，莫作羞澀羊氏姝。
黄花候秋節，遠自夏小正。坤裳有正色，鞠衣亦令名。一從人僞勝，遂與天力爭。易姓寓非族，改顔隨所令。新奇既易售，粹駁宜相傾。疾惡逢伯厚，識真似淵明。君言我所印，世論誰敢評。願君爲霜風，一掃紫與頳。
商也哀未忘，歲月忽已秋。祥琴雖未調，餘悲不敢留。矧此乃韵語，未入金石流。羲之生五子，總角出銀鈎。吾家有二許，下筆兩不休。君言不能詩，此語人信不。千鍾斯爲堯，百榼斯爲丘。陋矣陶士衡，當以大白浮。酒中那有失，醉則不驚鷗。明當罰二子，已洗兩玉舟。
我本畏酒人，臨觴未嘗訴。平生坐詩窮，得句忍不吐。吐酒茹好詩，肝胃生滓污。用此較得喪，天豈不足付。吾儕非二物，歲月誰與度。悄然得長愁，爲計已大誤。二歐非無詩，恨子不飲故。强爲釂一酌，將非作愁具。成言如皎日，援筆當自賦。他年五君詠，山王一時數。
公退清閑如致仕，酒餘歡適以還鄉。不妨更有安心病，卧看縈簾一炷香。
心有何求遣病安，年來古井不生瀾。祗愁戲瓦閑童子，却作泠泠一水看。
小閣低窗卧宴溫，了然非默亦非言。維摩示病吾真病，誰識東坡不二門。
我昔在東武，吏方謹新書。齋空不知春，客至先愁予。采杞聊自誑，食菊不敢餘。歲月今幾何，齒髮日向疏。幸此一郡老，依然十年初。夢飲本來空，真飽竟亦虛。尚有赤脚婢，能烹頳尾魚。心知皆夢耳，慎勿歌歸歟。
君家文律冠西京，旋築詩壇按酒兵。袖手莫輕真將種，致師須得老門生。明朝鄭伯降誰受，昨夜條侯壁已驚。從此醉翁天下樂，還應一舉百觴傾。
大耿疲勞已離羣，小馮慈愛且當門。玉堂不著扶犁手，霜鬢偏宜畫鹿轓。豪傑雖無兩王繼，風流猶有二歐存。清詩已入新歌舞，要使邦人識雅言。
昌身如飽腹，飽盡還當饑。昌詩如膏面，爲人作容姿。不如昌其氣，鬰鬰老不衰。雖云老不衰，劫壞安所之。不如昌其志，志壹氣自隨。養之塞天地，孟軻不吾欺。人言魏勃勇，股栗向小兒。何如魯連子，談笑却秦師。慎勿怨謗讒，乃我得道資。淤泥生蓮花，糞壤出菌芝。頼此善知識，使我枯生荑。吾言豈須多，冷暖子自知。
我觀文忠公，四子皆超越。仲也珠徑寸，照夜光如月。好詩真脫兔，下筆先落鶻。知音如周郎，議論亦英發。文章乃餘事，學道探玄窟。死爲長白主，名字書絳闕。傷心清潁尾，已伴白鷗沒。喜見三少年，俱有千里骨。千里不難到，莫遣歷塊蹶。臨分出苦語，願子書之笏。
翠柏不知秋，空庭失摇落。幽人得嘉蔭，露坐方獨酌。月華稍澄穆，霧氣尤清薄。小兒亦何知，相語翁正樂。銅爐燒柏子，石鼎煮山藥。一杯賞月露，萬象紛酬酢。此生獨何幸，風纜欣初泊。誓逃顔跖網，行赴松喬約。莫嫌風有待，漫欲戲寥廓。泠然心境空，彷彿來笙鶴。
鎔鉛煮白石，作玉真自欺。琢削爲酒杯，規摹定州瓷。荷心雖淺狹，鏡面良渺瀰。持此壽佳客，到手不容辭。曹侯天下平，定國豈其師。一飲至數石，溫克頗似之。風流越王孫，詩酒屢出奇。喜我有此客，玉杯不徒施。請君詰歐陳，問疾來何遲。呼兒掃月榭，扶病良及時。
書窗拾輕煤，佛帳掃餘馥。辛勤破千夜，收此一寸玉。癡人畏老死，腐朽同草木。欲將東山松，涅盡南山竹。墨堅人苦脆，未用歎不足。且當注蟲魚，莫草三千牘。
漢廷九尺人，誰似老方朔。那將一寸金，令足三冬學。餉魚欲自洗，鱗尾光卓犖。我是騎鯨手，聊堪充鹿角。
汝陰多老檜，處處屯蒼雲。地連丹砂井，物化青牛君。時有再生枝，還作左紐紋。王孫有古意，書室延清芬。應憐四孺子，不墮凡木羣。體備松柏姿，氣含芝朮薰。初扶鶴立骨，未出龍纏筋。巢根白蟻亂，網葉青蟲紛。乃知蔽芾初，甚要封殖勤。他年皮三寸，狐鼠了不聞。
靈區有異産，化國無潛珍。承平百年間，簪纓半齊民。建溪富奇偉，葉氏初隠淪。森然見喬木，其下維德人。佳哉鬰葱葱，氣若鳳與麟。聯翩出儒將，豈惟十朱輪。新松無鹿觸，舊柏有烏馴。待公歸上冢，淚葉乃肯春。
江湖渺故國，風雨傾舊廬。東來三十年，愧此一束書。尺椽亦何有，而我常客居。羨君開此室，容膝真有餘。拊牀琴動摇，弄筆窗明虛。後夜龍作雨，天明雪填渠。夢回聞剝啄，誰乎趙陳予。添丁走沽酒，通德起挽蔬。主孟當啗我，玉鱗金尾魚。一醉忘其家，此身自籧篨。
窗前暗響鳴枯葉，龍公試手初行雪。映空先集疑有無，作態斜飛正愁絕。衆賓起舞風竹亂，老守先醉霜松折。恨無翠袖點橫斜，祇有微燈照明滅。歸來尚喜更鼓永，晨起不待鈴索掣。未嫌長夜作衣稜，却怕初陽生眼纈。欲浮大白追餘賞，幸有回飆驚落屑。模糊檜頂獨多時，歷亂瓦溝裁一瞥。汝南先賢有故事，醉翁詩話誰續說。當時號令君聽取，白戰不計持寸鐵。
淵明求縣令，本緣食不足。束带向督郵，小屈未爲辱。翻然賦歸去，豈不念窮獨。重以五斗米，折腰營口腹。云何元相國，萬鍾不滿欲。胡椒銖兩多，安用八百斛。以此殺其身，何啻鵲抵玉。往者不可悔，吾其反自燭。
天明小兒更傳呼，髯劉已到城南隅。尺書真是髯手迹，起坐熨眼知有無。今人不作古人事，今世有此古丈夫。我聞其來喜欲舞，病自能起不用扶。江淮旱久塵土惡，朝來清雨濯鬢鬚。相看握手了無事，千里一笑毋乃迂。平生所樂在吳會，老死欲葬杭與蘇。過江西來二百日，冷落山水愁吳姝。新隄舊井各無恙，參寥六一豈念吾。別後新詩巧摹寫，袖中知有錢塘湖。
張公晚爲龍，抑自龍中來。伊昔風雲會，咄嗟潭洞開。精誠苟可貫，賓主真相陪。洞簫振羽舞，白酒浮雲罍。言從關州妃，遠去焦氏臺。傾倒瓶中雨，一洗麥上埃。破旱不論功，乘雲却空回。嗟龍與我輩，用意豈遠哉。使君今子義，英風冠東萊。笑說龍爲友，幽明莫相猜。
淵明形神自我，樂天身心相物。而今月下三人，他日當成幾佛。
一士千金未易償，我從陳趙兩歐陽。舉鞭拍手笑山簡，祇有并州一葛强。
先生豈止一懷祖，郎君不減王文度。膝上幾日今白鬚，今我眼中見此父。汝南相從三晦朔，君去苦早我來暮。霜風凄緊正脫木，潁水清淺可立鷺。莫辭白酒瀉香泉，已覺扁舟掠新渡。坐看士衡執別手，更遣夢得出奇句。郎君可是筦庫人，乃使驥隨蹇步。置之行矣無足道，賢愚豈在遇不遇。
萬松嶺上黄千葉，載酒年年踏松雪。劉郎去後誰復來，花下有人心斷絕。東齋夜坐搜雪句，兩手龜坼霜鬚折。無情豈亦畏嘲弄，穿簾入戶吹燈滅。紛紛兒女爭所似，碧海長鯨君未掣。朝來雲漢接天流，顧我小詩如點纈。歐陽趙陳在戶外，急掃中庭鋪木屑。交游雖似雪柏堅，聚散行作風花瞥。晴光融作一尺泥，歸有何事真無說。泥乾路穩放君去，莫倚馬蹄如踣鐵。
元龍本志陋曹吳，豪氣崢嶸老不除。失路今爲噲等伍，作詩猶似建安初。西來爲我風黧面，獨卧無人雪縞廬。留子非爲十日飲，要令安世誦亡書。
占雨又得雪，龜寧欺我哉。似知吾輩喜，故及醉中來。童子愁冰硯，佳人苦膠杯。那堪李常侍，入蔡夜銜枚。
白雲在天不可呼，明月豈肯留庭隅。怪君西行八百里，清坐十日一事無。路人不識呼尚書，但見凜凜雄千夫。豈知入骨愛詩酒，醉倒正欲蛾眉扶。一篇向人寫肝肺，四海知我霜鬢鬚。歐陽趙陳皆我有，豈謂夫子駕復迂。爾來又見三黜柳，共此暖熱餐氈蘇。酒肴酸薄紅粉暗，祇有潁水清而姝。一朝寂寞風雨散，對影誰念月與吾。何時歸帆泝江水，春酒一變甘棠湖。
漫郎天骨清，生與世俗異。學道新有得，爲貧聊復仕。每於紅塵中，嘗起青霞志。屏山輟贈子，莫遣污簪珥。寓目紫翠間，安眠本非睡。夢中化爲鶴，飛入長松寺。
歲華來無窮，老眼久已靜。春風如繫馬，未動意先騁。西湖忽破碎，鳥落魚動鏡。縈城理枯瀆，放閘起膠艇。願君營此樂，官事何時竟。思吳信偶然，出處付前定。飄然不繫舟，乘此無盡興。醉翁行樂處，草木皆可敬。明朝游北渚，急掃黄葉徑。白酒真到齊，紅裙已放鄭。
明經宣城宰，家此百尺瀾。鄭公不量力，敢以非意干。玄黄雜兩戰，絳青表雙蟠。烈氣斃强敵，仁心惻饑寒。精誠禱必赴，苟簡求亦難。蕭條麥麰枯，浩蕩日月寬。念子無吏責，十日勤征鞍。春蔬得雨雪，少助先生盤。龍不憚往來，而我獨宴安。閉閣默自責，神交清夜闌。
天工點酥作梅花，此有蠟梅禪老家。蜜蜂采花作黄蠟，取蠟爲花亦其物。天工變化誰得知，我亦兒嬉作小詩。君不見萬松嶺上黄千葉，玉蘂檀心兩奇絕。醉中不覺度千山，夜聞梅香失醉眠。歸來却夢尋花去，夢裏花仙覓奇句。此間風物屬詩人，我老不飲當付君。君行適吳我適越，笑指西湖作衣鉢。
我家衡山公，清而畏人知。臧否不出口，默識如蓍龜。擢子拱把中，云有驥騄姿。胡爲三十載，尚作窮苦詞。丈人不妄語，未效此何疑。朅來清潁上，淚濕中郎詩。怪我一年長，而作十年衰。同時幾人在，豈敢怨白髭。願言指松柏，永與霜雪期。
掃白非黄精，輕身豈胡麻。怪君仁而壽，未覺生有涯。曾經丹化米，親授棗如瓜。雲蒸作霧楷，火滅噀雨巴。自此養鉛鼎，無窮走河車。至今許玉斧，猶事萼綠華。我本三生人，疇昔一念差。前生或草聖，習氣餘驚蛇。儒臞謝赤松，佛縛慚丹霞。時時一篇出，擾擾四座譁。清詩得可驚，信美辭多夸。回車入官府，治具隨貧家。萍虀與豆粥，亦可成咄嗟。
貞觀之德來萬邦，浩如滄海吞河江，音容傖獰服奇厖。橫絕嶺海逾濤瀧，珍禽瑰産爭牽扛，名王解辮却蓋幢。粉本遺墨開明窗，我喟而作心未降，魏徵封倫恨不雙。
斯人何似似春雨，歌舞農夫怨行路。君看永叔與元之，坎軻一生遭口語。兩翁當年鬢未絲，玉堂揮翰手如飛。教得滁人解吟詠，至今里巷嘲輕肥。君家聯翩盡卿相，獨來坐嘯溪山上。笑捐浮利一雞肋，多取清名幾熊掌。丈夫自重貴難售，兩翁今與青山久。後來太守更風流，要伴前人作詩瘦。我倦承明苦求出，到處遺蹤尋六一。憑君試與問琅邪，許我來游莫難色。
二年洞庭秋，香霧長噀手。今年洞庭春，玉色疑非酒。賢王文字飲，醉筆蛟蛇走。既醉念君醒，遠餉爲我壽。瓶開香浮座，盞凸光照牖。方傾安仁醽，莫遣公遠嗅。要當立名字，未用問升斗。應呼釣詩鈎，亦號掃愁帚。君知蒲萄惡，正是嫫母黝。須君灧海杯，澆我談天口。
積雪困桃李，春心誰爲容。淮光釀山色，先作歸意濃。我亦倦游者，君恩繫疏慵。欲留耿介士，伴我衰遲蹤。吏課升斗積，崎嶇等鉛舂。那將露電身，坐待收千鍾。結髮空百戰，市人看先封。誰能搔白首，抱關望夕烽。子意諒已成，我言寧復從。恨無乖崖老，一洗芥蒂胸。我田荆溪上，伏臘亦粗供。懷哉江南路，會作林下逢。
問子一室間，寧有千里廓。塵心洗長松，遠意發孤鶴。生朝得此壽，死籍疑可落。微言在參同，妙契藏九籥。故人有奇趣，逸想寄幽壑。霜枝謝寒暑，雲翮無前却。何須構明堂，未羨巢阿閣。緬懷別時語，復作數日惡。詩腴固堪餐，字瘦還可愕。高標忽在眼，清夢了如昨。君今噲等伍，志與湛輩各。豈待相願言，方爲不朽託。子雲老執戟，長孺終主爵。吾當追松喬，子亦鄙衛霍。
可憐擾擾雪中人，饑飽終同寓一塵。老檜作花真强項，凍鳶儲肉巧謀身。忍寒吟詠君堪笑，得暖歡呼我未貧。坐聽屐聲知有路，擁裘來看玉梅春。
我懷元祐初，圭璋滿清班。維時南隆老，奉使獨未還。迂叟向我言，青齊歲方艱。斯人乃德星，遣出虛危間。召用既晚矣，天命良復慳。一朝失老驥，寂寞空帝閑。至今清夜夢，枕衾有餘潸。喜聞二三子，結髮師閔顔。高論邈河漢，清詩鳴珮環。遥知三日雪，積玉埋崧山。誰念此幽桂，坐蒙榛與菅。故人在潁尾，投詩清泠灣。
千花未分出梅餘，遣雪摧殘計已疏。卧聞點滴如秋雨，知是東風爲掃除。
閬苑千葩映玉宸，人間只有此花新。飛霙要欲先桃李，散作千林火迫春。
蹀躞嬌黄不受鞿，東風暗與色香歸。偶逢白墮爭春手，遣入王孫玉斝飛。
新年樂事歎何曾，閉閤燒香一病僧。未忍便傾澆別酒，且來同看照愁燈。潁魚躍處新亭近，湖雪消時畫舫升。祇恐樽前無此客，清詩還有士龍能。
任公鎮西南，嘗贈繞朝策。當時若盡用，善陣無赫赫。凄凉十年後，邪正久已白。却留封德彝，天意眇難測。象賢真驥種，號訴甘百謫。豈云報私仇，禍福指絡脈。高才食舊德，但恐里門窄。傷心千騎歸，贈印黄壤隔。惟有亭前檜，閱世不改色。千年與井在，記此王粲宅。
春陰欲落雪，野氣方升雲。我游清潁尾，想見翠被君。古來聚散地，與子復言分。倦游安稅駕，瘦田失歸耘。獨宿古寺中，荒雞亂鳴羣。送子以曉角，幽幽醒時聞。
靄靄青城雲，娟娟峨嵋月。隨我西北來，照我光不滅。我在塵土中，白雲呼我歸。我游江湖上，明月濕我衣。岷峨天一方，雲月在我側。謂是山中人，相望了不隔。夢尋西南路，默數長短亭。似聞嘉陵江，跳波吹枕屏。送君無一物，清江飲君馬。路穿慈竹林，父老拜馬下。不用驚走藏，使者我友生。聽訟如家人，細說爲汝評。若逢山中友，問我歸何日。爲話腰脚輕，猶堪踏泉石。
病眼亂燈火，細書數塵沙。君詩如秋露，浄我空中花。古語多妙寄，可識不可誇。巧笑在頩頰，哀音如摻撾。曾坑一掬春，紫餠供千家。懸知貴公子，醉眼無真茶。崎嶇爛石上，得此一寸芽。緘封勿浪出，湯老客未嘉。
老守惜春意，主人留客情。官餘閑日月，湖上好清明。新火發茶乳，溫風散粥餳。酒闌紅杏闇，日落大隄平。清夜除燈坐，孤舟擘岸撐。逮君幘未墮，對此月猶橫。
二陳既妙士，兩歐惟德人。王孫乃龍種，世有籋雲麟。五君從我游，傾寫出怪珍。俗物敗人意，茲游實清醇。那知有聚散，佳夢失欠伸。我舟下清淮，沙水吹玉塵。君行踏曉月，疏木挂寸銀。尚寄別後詩，剪刻淮南春。
此生終安歸，還軫天下半。朅來乘樏廟，復作微禹歎。從祀及彼呱，像設偶此粲。秦祖當侑坐，夏郊亦薦祼。可憐淮海人，尚記弧矢旦。荆山碧相照，楚水清可亂。刖人有餘坑，美石肖溫瓚。龜泉木杪出，牛乳石池漫。小兒强好古，侍史笑流汗。歸時蝙蝠飛，炬火記遠岸。
少年獨識晁新城，閉門却掃卷旆旌。胸中自有談天口，坐却秦軍發墨守。有子不爲謀置錐，虹霓吞吐忘寒饑。端如太史牛馬走，嚴徐不敢連尻脽。徘回未用疑相待，枉尺知君有家戒。避人聊復去瀛洲，伴我真能老淮海。夢中仇池千仞巌，便欲攬我青霞幨。且須還家與婦計，我本歸路連西南。老來飲酒無人佐，獨看紅藥傾白墮。每到平山憶醉翁，懸知他日君思我。路傍小兒笑相逢，齊歌萬事轉頭空。頼有風流賢別駕，猶堪十里卷春風。
澹月傾雲曉角哀，小風吹水碧鱗開。此生定向江湖老，默數淮中十往來。
惡衣惡食詩愈好，恰是霜松囀春鳥。蒼蠅莫亂遠雞聲，世上誰如公覺早。八年看我走三州，月自當空水自流。人間擾擾真螻蟻，應笑人呼作鬬牛。
東都寄食似浮雲，襆被真成一宿賓。收得玉堂揮翰手，却爲淮月弄舟人。羨君湖上齋摇碧，笑我花時甑有塵。爲報年來殺風景，連江夢雨不知春。
裕陵固天縱，筆有雲漢姿。嘗重連山象，不數秋風辭。龍騰與虎變，貍豹復何施。我窮真有數，文字乃見知。聞君射策日，妙語發疇咨。一日喧萬口，驚倒同舍兒。豈知二十年，道路猶遲遲。苦言如藥石，瞑眩終見思。屈伸反覆手，獨於君可疑。四門方穆穆，行矣及此時。
都城昔傾蓋，駿馬初服輈。再見江湖間，秋鷹已離鞲。於今三會合，每進不少留。豫章既可識，瑚璉誰當收。微官有民社，妙割無雞牛。歸來我益敬，器博用自周。百年子初筵，我已迫旅酬。但當寄苦語，高節貫白頭。
太山秋毫兩無窮，鉅細本出相形中。大千起滅一塵裏，未覺杭潁誰雌雄。我在錢塘拓湖淥，大隄士女爭昌丰。六橋橫絕天漢上，北山始與南屏通。忽驚二十五萬丈，老葑席卷蒼雲空。朅來潁尾弄秋色，一水縈带昭靈宮。坐思吳越不可到，借君月斧修朣朧。二十四橋亦何有，換此十頃玻璃風。雷塘水乾禾黍滿，寶釵耕出餘鸞龍。明年詩客來弔古，伴我霜夜號秋蟲。
壺中春色飲中仙，騎鶴東來獨惘然。猶有趙陳同李郭，不妨同泛過湖船。
使君不用山鞠窮，饑民自逃泥水中。欲將百瀆起凶歲，免使甔石愁揚雄。西湖雖小亦西子，縈流作態清而丰。千夫餘力起三閘，焦陂下與長淮通。十年憔悴塵土窟，清瀾一洗啼痕空。王孫本自有仙骨，平生宿衛明光宮。一行作吏人不識，正似雲月初朦朧。時臨此水照冰雪，莫遣白髮生秋風。定須却致兩黄鵠，新與上帝開濯龍。湖成君歸侍帝側，燈花已綴釵頭蟲。
我生亦何須，一飽萬想滅。胡爲設方丈，養此膚寸舌。爾來又衰病，過午食輒噎。謬爲淮海帥，每愧厨傳缺。爨無欲清人，奉使免內熱。空煩赤泥印，遠致紫玉玦。爲君伐羔豚，歌舞菰黍節。禪窗麗午景，蜀井出冰雪。坐客皆可人，鼎器手自潔。金釵候湯眼，魚蟹亦應訣。遂令色香味，一日備三絕。報君不虛受，知我非輕啜。
夢時良是覺時非，汲井埋盆故自癡。但見玉峰橫太白，便從鳥道絕峨眉。秋風與作烟雲意，曉日令涵草木姿。一點空明是何處，老人真欲住仇池。
我不如陶生，世事纏綿之。云何得一適，亦有如生時。寸田無荆棘，佳處正在茲。縱心與事往，所遇無復疑。偶得酒中趣，空杯亦常持。
二豪詆醉客，氣湧胸中山。漼然似冰釋，亦復在一言。嗇氣實其腹，云當享長年。少飲得徑醉，此秘君勿傳。
道喪士失己，出語輒不情。江左風流人，醉中亦求名。淵明獨清真，談笑得此生。身如受風竹，掩冉衆葉驚。俯仰各有態，得酒詩自成。
蠢蠕食葉蟲，仰空慕高飛。一朝傅兩翅，乃得黏網悲。啁啾同巢雀，沮澤疑可依。赴水生兩殻，遭閉何時歸。二蟲竟誰是，一笑百念衰。幸此未化間，有酒君莫違。
小舟真一葉，下有暗浪喧。夜棹醉中發，不知枕几偏。天明問前路，已度千重山。嗟我亦何爲，此道常往還。未來寧早計，既往復何言。
百年六十化，念念竟非是。是身如虛空，誰受譽與毀。得酒未舉杯，喪我固忘爾。倒牀自甘寢，不擇菅與綺。
頃者大雪年，海派翻玉英。有士常痛飲，饑寒見真情。牀頭有敗榼，孤坐時一傾。未能平體粟，且復澆腸鳴。脫衣裹凍酒，每醉念此生。
我坐華堂上，不改麋鹿姿。時來蜀岡頭，喜見霜松枝。心知百尺底，已結千歲奇。煌煌凌霄花，纏繞復何爲。舉觴酹其根，無事莫相羈。
芙蓉在秋水，時節自闔開。清風亦何意，入我芝蘭懷。一隨采折去，永與江湖乖。斷絲不復續，斗水何足栖。不如玉井蓮，結根天池泥。感此每自慰，吾事幸不諧。醉中有歸路，了了初不迷。乘流且復逝，抵曲吾當回。
籃輿兀醉守，路轉古城隅。酒力如過雨，清風消半途。前山正可數，後騎且勿驅。我緣在東南，往寄白髮餘。遥知萬松嶺，下有三畝居。
民勞吏無德，歲美天有道。暑雨避麥秋，溫風送蠶老。三咽初有聞，一溉未濡槁。詔書寬積欠，父老顔色好。再拜賀吾君，獲此不貪寶。頹然笑阮籍，醉几書謝表。
我夢入小學，自謂總角時。不記有白髮，猶誦論語辭。人間本兒戲，顛倒略似茲。惟有醉時真，空洞了無疑。墜車終無傷，莊叟不吾欺。呼兒具紙筆，醉語輒錄之。
醉中雖可樂，猶是生滅境。云何得此身，不醉亦不醒。癡如景升牛，莫保尻與領。黠如東郭𠬍，束縛作毛穎。乃知嵇叔夜，非坐虎文炳。
我家小馮君，天性頗醇至。清坐不飲酒，而能容我醉。歸休要相依，謝病當以次。豈知山林士，骯髒乃爾貴。乞身當念早，過是恐少味。
去鄉三十年，風雨荒舊宅。惟存一束書，寄食無定迹。每用愧淵明，尚取禾三百。頎然六男子，粗可傳清白。於吾豈不多，何事復歎息。
嘵嘵六男子，絃誦各一經。復生五丈夫，戢戢丁欲成。歸田了門戶，與國充踐更。普兒初學語，玉骨開天庭。淮老如鶴雛，破殻已長鳴。舉酒屬千里，一歡愧凡情。
淮海雖故楚，無復輕揚風。齋厨聖賢雜，無事時一中。誰言大道遠，正頼三杯通。使君不夕坐，衙門散刀弓。
何人築東臺，一郡坐可得。亭亭古浮圖，獨立表衆惑。蕪城閱興廢，雷塘幾開塞。明年起華堂，置酒弔亡國。無令竹西路，歌吹久寂默。
晁子天麒麟，結交未及仕。高才固難及，雅志或類己。各懷伯業能，共有丘明恥。歌呼時就君，指我醉鄉里。吳公門下客，賈誼獨見紀。請作鵩鳥賦，我亦得坎止。行樂當及時，綠髮不可恃。
蓋公偶談道，齊相獨識真。頹然不事事，客至先飲醇。當時劉項罷，四海瘡痍新。三杯洗戰國，一斗消强秦。寂寞千載後，陽公嗣前塵。醉卧客懷中，言笑徒多勤。我時閱舊史，獨與三人親。未暇餐脫粟，苦心學平津。草書亦何用，醉墨淋衣巾。一揮三十幅，持去聽坐人。
宿緣在江海，世網如予何。西來庾公塵，已濯長淮波。十年淮海人，初見一麥禾。但欣爭訟少，未覺舟車多。秦郎忽過我，賦詩如卷阿。句法本黄子，二豪與揩磨。嗟我久離羣，逝將老西河。後生多名士，欲薦空悲歌。小范真可人，獨肯勤收羅。瘦馬識醁耳，枯桐得雲和。近聞館李生，病鶴借一柯。贈行苦說我，妙語慰蹉跎。西羌已解仇，烽火連朝那。坐籌付公等，吾將寄潛沱。
靈隠前，天竺後，兩澗春淙一靈鷲。不知水從何處來，跳波赴壑如奔雷。無情有意兩莫測，肯向冷泉亭下相縈回。我在錢塘六百日，山中暫來不暖席。今君欲作靈隠居，葛布草屨隨僧蔬。能與冷泉作主一百日，不用二十四考書中書。
新苗未沒鶴，老葉方翳蟬。綠渠浸麻水，白板燒松烟。笑窺有紅頰，醉卧皆華顛。家家機杼鳴，樹樹梨棗懸。野無佩犢子，府有騎鶴仙。觀風嶠南使，出相山東賢。渡江弔很石，過嶺酌貪泉。與君步徙倚，望彼修連娟。願及南枝謝，早隨北雁翩。歸來春酒熟，共看山櫻然。
我年二十無朋儔，當時四海一子由。君來扣門如有求，頎然鶴骨清而修。醉翁遣我從子遊，翁如退之蹈軻丘。尚欲放子出一頭，酒醒夢斷四十秋。病鶴不病骨愈虬，惟有我顔老可羞。醉翁賓客散九州，幾人白髮還相收。我如懷祖拙自謀，正作尚書已過優。君求會稽實良籌，往看萬壑爭交流。
壽樽餘瀝到朋簪，要與郎君語夜深。敢問阿婆開後閣，井中車轄任浮沉。
饑眼眩東西，詩腸忘早晏。雖知燈是火，不悟鐘非飯。山僧異漂母，但可供一莞。何爲二十年，記憶作此訕。齋厨養若人，無益祇貽患。乃知飯後鐘，闍黎蓋具眼。
才名誰似廣文寒，月斧雲斤琢肺肝。玄晏一生多卧病，子雲三世不遷官。幽蘭空覺香風在，宿草何曾淚葉乾。猶喜諸郎有曹志，文章還復富波瀾。
鬧裏清遊借隙光，醉時真境發天藏。夢回拾得吹來句，十里南風草木香。
二年閱三州，我老不自惜。團團如磨牛，步步踏陳迹。豈知世外人，長與魚鳥逸。老芝如雲月，炯炯時一出。比年三見之，常若有所適。逝將走廬阜，計闊道逾密。吾生如寄耳，出處誰能必。江南千萬峰，何處訪子室。
君爲縣令元豐中，吏貪功利以病農。君欲言之路無從，移書諫臣以自通，元豐天子爲改容。我時匹馬江西東，問之逆旅言頗同。老人愛君如劉寵，小兒敬君如魯恭。爾來明目達四聰，收拾駔駿冀北空。君爲赤令有古風，政聲直入明光宮。天廐如海養羣龍，并收其子豈不公，白沙何必煩此翁。
三度別君來，此別真遲暮。白盡老髭鬚，明日淮南去。酒罷月隨人，淚溼花如霧。後夜逐君還，夢繞湖邊路。
深谷下窈窕，高林合扶疏。美哉新堂成，及此秋風初。我來適過雨，物至如娛予。穉竹真可人，霜節已專車。老槐苦無頼，風花欲填渠。山鴉爭呼號，溪蟬獨清虛。寄懷勞生外，得句幽夢餘。古今正自同，歲月何必書。
露宿泥行草棘中，十年春雨養髯龍。如今尺五城南杜，欲問東坡學種松。
君方掃雪收松子，我已開榛得茯苓。爲問何如插楊柳，明年飛絮作浮萍。
幼眇文章宜和寡，崢嶸肝肺亦交難。未能飛瓦彈清角，肯便投泥戲潑寒。忽見秋風吹洛水，遥知霜葉滿長安。詩成送與劉夫子，莫遣孫郎帳下看。
菊盞萸囊自古傳，長房寧復是臞仙。應從漢武橫汾日，數到劉公戲馬年。對玉山人今老矣，見恒河性故依然。王郎九日詩千首，今賦黄樓第二篇。
朝菌無晦朔，蟪蛄疑春秋。南柯已一世，我眠未轉頭。仙人視吾曹，何異蜂蟻稠。不知蠻觸氏，自有兩國憂。我觀去來今，未始一念留。奔馳竟何得，而起無窮羞。王郎誤涉世，屢獻久不酬。黄金散行樂，清詩出窮愁。俯仰四十年，始知此生浮。軒裳陳道路，往往兒童收。封侯起大第，或是君家騶。似聞負販人，中有第一流。炯然徑寸珠，藏此百結裘。意行無車馬，倏忽略九州。邂逅獨見之，天與非人謀。笑我方醉夢，衣冠戲沐猴。力盡病騏驥，伎窮老伶優。北山有雲根，寸田自可耰。會當無何鄉，同作逍遥遊。歸來城郭是，空有纍纍丘。
還朝如夢中，雙闕眩金碧。復穿鵷鷺行，强寄麋鹿迹。勞生苦晝短，展轉不能夕。默坐數更鼓，流水夜自逆。故人爲我謀，此志何由畢。越吟知聽否，誰念病莊舄。
歸來病鶴記城闉，舊踏松枝雨露新。半白不羞垂領髮，軟紅猶戀屬車塵。雨收九陌豐登後，日麗三元下降辰。粗識君王爲民意，不才何以助精禋。
與君並直記初元，白首還同入禁門。玉殿齊班容小語，霜廷稽首泫微溫。病貪賜茗浮銅葉，老怯香泉灧寶樽。回首鵷行有人傑，坐知羌虜是游魂。
楚水別來十載，蜀山望斷千重。畢竟擬爲傖父，憑君說與吳儂。
湖目也堪供眼，木奴自足爲生。若話三吳勝事，不惟千里蓴羹。
人在畫屏中住，客依明月邊遊。未卜柴桑舊宅，須乘五湖扁舟。
生計曾無聚沫，孤蹤謾有清風。治産猶嫌范蠡，携孥頗笑梁鴻。
弱累已償俗盡，老身將伴僧居。未許季鷹高潔，秋風直爲鱸魚。
紫潭出玄雲，翳我潭中星。獨有潭上月，倒掛紫翠屏。我老不看書，默坐養此昏花睛。時時一開眼，見此雲月眼自明。久知世界一泡影，大小真僞何足評。笑彼三子歐梅蘇，無事自作雪羽爭。故將屏硯送兩范，要使珠璧栖窗櫺。大范忽長謠，語出月脇令人驚。小范當繼之，說破星心如雞鳴。牀頭復一月，下有風林橫。急送小范家，護此涵星泓。願從少陵博一句，山木盡與洪濤傾。
月次於房歷三星，斗牛不神箕獨靈。簸摇桑榆盡西靡，影落蘇子硯與屏。天工與我兩厭事，孰居無事爲此形。與君持橐侍帷幄，同到溫室觀堯蓂。自憐太史牛馬走，伎等卜祝均倡伶。欲留衣冠掛神武，便擊雲水歸南溟。陶泓不稱管城沐，醉石可助平泉醒。故持二物與夫子，欲使妙質留天庭。但令滋液到枯槁，勿遣光景生晦冥。上書掛名豈待我，獨立自可當雷霆。我時醉眠風林下，夜與漁火同青熒。撫物懷人應獨歎，作詩寄子誰當聽。
彈冠恨不早，掛冠常苦遲。盛服每假寐，角闕時伏思。東門未祖道，西山空拄頤。逝將江海去，安此麋鹿姿。要當謀三徑，何暇擇一枝。與君幾合散，得酒忘醇醨。君談似落屑，我飲如弈棋。居官不任事，造物真見私。主人獨賢勞，金穀方流馳。行人亦結束，杕杜乃歸期。公卿雖少安，河流正東釃。我得會稽去，方回良不癡。
千章杞梓蔭雲天，樗散誰收老鄭虔。喜氣到君浮白裏，豐年及我掛冠前。令嚴鐘鼓三更月，野宿貔貅萬竈烟。太息何人知帝力，歸來金帛看頳肩。
帝出乘昌運，天心予太平。文章三代繼，制作七年成。大祀乾坤合，剛辰日月明。泰壇朝埽地，魄寶夜垂精。仰御圓蒼蓋，環觀海岳城。北流吞朔易，西極落欃槍。升燎靈光答，回鑾瑞霧迎。需雲遍枯槁，解雨達勾萌。可頌非天德，因箴亦下情。民言知有酌，帝謂本無聲。富國由崇儉，祈年在好生。無心斯格物，克己自銷兵。化國安新政，孤臣返舊耕。還將清廟什，留與野人賡。
三軍喜氣鑠飛花，睡起空驚月在沙。未集驊騮金騕褭，故殘鳷鵲玉橫斜。偶還仗內身如寄，尚憶江南酒可賒。宣勸不多心自醉，强扶衰白拜君嘉。
謖謖松下風，靄靄隴上雲。聊將竊比我，不堪持寄君。半生寓軒冕，一笑當琴樽。良辰飲文字，晤語無由醺。我有鳳鳴枝，背作蛇蚹紋。月明委靜照，心清得奇聞。當呼玉澗手，一洗羯鼓昏。請歌南風曲，猶作虞書渾。
承平苑囿雜耕桑，六聖勤民計慮長。碧水東流還舊派，紫壇南峙表連岡。不逢遲日鶑花亂，空想疏林雪月光。千畝何時躬帝藉，斜陽寂歷鎖雲莊。
竊脂方紀瑞，布穀未催耕。魚沫依蘋渚，蝸涎上綵楹。江湖來夢寐，簑笠負平生。琴裏思歸曲，因君一再行。
退之仙人也，游戲於斯文。談笑出奇偉，鼓舞南海神。頃者三韓使，幾爲蛟鰐吞。歸來築祠宇，要使百賈奔。我欲遷其廟，下數浮空羣。移書竟不從，信非磊落人。公胡爲拳拳，繫此空中雲。作詩頌其美，何異刻劍痕。我今已括囊，象在六四坤。
南山北闕兩非真，東潁西湖迹已陳。季子來歸初可喜，老聃新沐定非人。酒清不醉休休暖，睡穩如禪息息勻。自笑塵勞餘一念，明年同泛越溪春。
已分江湖送此生，會稽行復得岑成。鏡湖席捲八百里，坐嘯因君又得名。
海石來珠浦，秀色如蛾綠。坡陀尺寸間，宛轉陵巒足。連娟二華頂，空洞三茅腹。初疑仇池化，又恐瀛洲蹙。殷勤嶠南使，饋餉揚州牧。得之喜無寐，與汝交不瀆。盛以高麗盆，藉以文登玉。幽光先五夜，冷氣壓三伏。老人生如寄，茅舍久未卜。一夫幸可致，千里常相逐。風流貴公子，竄謫武當谷。見山應已厭，何事奪所欲。欲留嗟趙弱，寧許負秦曲。傳觀慎勿許，間道歸應速。
一聲清蹕霧開天，百辟心莊豈貌虔。回顧驚君珠玉側，同升愧我粃糠前。徘徊月色留壇影，縹緲松香泛蠟烟。莫歎郎潛生白髮，聖朝求舊鄙鳶肩。
道人幽夢曉初還，已覺笙簫下月壇。風伯前驅清宿霧，祝融驂乘破朝寒。英姿連璧從多士，妙句鏘金和八鑾。已向詞臣得頗牧，路人莫作老儒看。
似知金馬客，時夢碧雞坊。冰雪消殘臘，烟波寫故鄉。鳴鸞自容與，立馬久回翔。乞與三韓使，新圖到樂浪。
天驥德力備，馬外龍麟中。皇天不遣言，兀與圖畫同。駑駘飽官粟，未受一洗空。十駕均一至，何事籋雲風。
相如有家山，縹緲在眉綠。誰云千里遠，寄此一顰足。平生錦繡腸，早歲藜莧腹。從教四壁空，未遣兩峰蹙。吾今況衰病，義不忘樵牧。逝將仇池石，歸泝岷山瀆。守子不貪寶，完我無瑕玉。故人詩相戒，妙語予所伏。一篇獨異論，三占從兩卜。君家畫可數，天驥紛相逐。風騣掠原野，電尾捎澗谷。君如許相易，是亦我所欲。今朝安西守，來聽陽關曲。勸我留此峰，他日來不速。
春冰無真堅，霜葉失故綠。鷃疑鵬萬里，蚿笑夔一足。二豪爭攘袂，先生一捧腹。明鏡既無臺，浄瓶何用蹙。盆山不可隠，畫馬無由牧。聊將置庭宇，何必棄溝瀆。焚寶真愛寶，碎玉未忘玉。久知公子賢，出語耆年伏。欲觀轉物妙，故以求馬卜。維摩既復捨，天女還相逐。授之無盡燈，照此久幽谷。定心無一物，法樂勝五欲。三峨吾鄉里，萬馬君部曲。卧雲行歸休，破賊見神速。
嵐薰瘴染却敷腴，笑飲貪泉獨繼吳。未欲連車收薏苡，肯教沉網取珊瑚。不知庾嶺三年別，收得曹溪一滴無。但指庭前雙柏石，要予臨老識方壺。
帝城如海欲尋難，肯捨漁舟到杏壇。剝啄扣君容膝戶，巍峨笑我切雲冠。問羊獨怪初平在，牧豕應同德曜看。肯把參同較同異，小窗相對爲研丹。
浮生知幾何，僅熟一釜羹。那於俯仰間，用此委曲情。自憐無他腸，偶亦得此生。懸知當去客，中有不亡存。但恐宿緣重，每爲習氣昏。似聞梅子真，近在吳市門。未能肩拍洪，但欲目擊溫。不敢叩門呼，恐作踰垣奔。且令紹介先，徐以方便論。
不學劉更生，黄金鑄上方。不學房次律，身事問潁陽。王烈亦何人，叔夜未可量。獨見神山開，遽餐石髓香。至道尚聽瑩，粗才終蹶張。先生喜而笑，幅巾登我堂。苦誓指黄壤，要言刻青琅。蓬萊在何許，弱水空相望。且當從嵇阮，聊復數山王。達人友四海，曲士守一疆。慎勿使形諜，兒童驚夜光。
省事天公厭兩回，新年春日併相催。殷勤更下山陰雪，要與梅花作伴來。
己卯嘉辰壽阿同，願渠無過亦無功。明年春日江湖上，回首觚稜一夢中。
詞鋒雖作楚騷寒，德意還同漢詔寬。好遣秦郎供帖子，盡驅春色入毫端。
北苑傳呼陛楯郎，東夷初識令君香。天山自可三箭取，海國何勞一葦杭。宣勸不辭金碗側，醉歸爭看玉鞭長。錦囊詩草勤收拾，莫遣雞林得夜光。
澹月疏星遶建章，仙風吹下御爐香。侍臣鵠立通明殿，一朵紅雲捧玉皇。
薄雪初消野未耕，賣薪買酒看升平。吾君勤儉倡優拙，自是豐年有笑聲。
老病行穿萬馬羣，九衢人散月紛紛。歸來一盞殘燈在，猶有傳柑遺細君。
侍史傳柑玉座傍，人間草木盡天漿。寄與維摩三十顆，不知薝蔔是餘香。
餘刃西屠橫海鯤，應余詩讖是游魂。歸來趁別陶弘景，看掛衣冠神武門。
安西老守是禪僧，到處應然無盡燈。永夜出游從萬騎，諸羌入看擁千層。便因行樂令投甲，不用防秋更打冰。振旅歸來還侍宴，十分宣勸恐難勝。
寒廳不知春，獨立耿玉雪。閉門愁永夜，置酒及明發。忽驚庭戶曉，未受烟雨沒。浮光風宛轉，照影水方折。鬢霜未易掃，眉斧真自伐。惟當此花前，醉卧黄昏月。
居杭積五歲，自意本杭人。故山歸無家，欲卜西湖鄰。良田不難買，靜士誰當親。髯張既超然，老潛亦絕倫。李子冰玉姿，文行兩清淳。歸從三人游，便足了此身。公隄不改昨，姥嶺行開新。幽夢隨子去，松花落衣巾。
天公水墨自奇絕，瘦竹枯松寫殘月。夢回疏影在東窗，驚怪霜枝連夜發。生成變壞一彈指，乃知造物初無物。古來畫師非俗士，妙想實與詩同出。龍眠居士本詩人，能使龍池飛霹靂。君雖不作丹青手，詩眼亦自工識拔。龍眠胸中有千駟，不獨畫肉兼畫骨。但當與作少陵詩，或自與君拈禿筆。東南山水相招呼，萬象入我摩尼珠。盡將書畫散朋友，獨與長鋏歸來乎。
世久無此士，我晚得王孫。寧非叔度家，豈出次公門。白首沉下吏，綠衣有公言。哀哉吳越人，久爲江湖吞。官自倒帑廩，飽不及黎元。近聞海上港，漸出水底村。願君五袴手，招此半菽魂。一見刺史天，稍忘獄吏尊。會稽入吾手，鏡湖小於盆。比我東來時，無復瘡痍存。
梁李久樂禍，自焚豈非天。兩鼠鬬穴中，一勝亦偶然。謀初要百慮，善後乃萬全。廟堂選世將，范氏真多賢。仁風被宿麥，綠浪摇晴川。號令聳毛羽，先聲落虛弦。我家天一方，去路城西偏。投竿困障日，賣劍行歸田。贈君荆魚杯，副以蜀馬鞭。一醉可以起，毋令祖生先。
我昔在田間，但知羊與牛。川平牛背穩，如駕百斛舟。舟行無人岸自移，我卧讀書牛不知。前有百尾羊，聽我鞭聲如鼓鼙。我鞭不妄發，視其後者而鞭之。澤中草木長，草長病牛羊。尋山跨坑谷，騰趠筋骨强。烟簑雨笠長林下，老去而今空見畫。世間馬耳射東風，悔不長作多牛翁。
飛仙亦偶然，脫命瞬息中。惟詩不可擬，如寫天日容。夢中哦七言，玉丹已入懷。一語遭綽虐，失身墮蓬萊。蓬萊至今空，護短不養才。上界足官府，謫仙應退休。可憐吳與蘇，骯髒雪滿頭。雪滿頭，終當却與丹元子，笑指東海乘桴浮。
仙人與吾輩，寓迹同一塵。何曾五漿饋，但有爭席人。寧極無常居，此齋自隨身。人那識郗鑑，天不留封倫。誤落世網中，俗物愁我神。先生忽扣戶，夜呼祁孔賓。便欲隨子去，著書未絕麟。願掛神虎冠，往卜飲馬鄰。王郎濯紈綺，意與陋巷親。南游苦不早，倘及蓴鱸新。
翠栝東南美，近生神岳陰。惜哉不可致，霜根絡雲岑。仙風振高標，香實隕平林。偶隨樗櫟生，不爲樵牧侵。忽驚黄茅嶺，稍出青玉針。好事雖力取，王城少知音。豈無換鵝手，但知覓來禽。高懷獨夫子，一見捐橐金。得之喜不寐，贈我意殊深。公堂開後閣，凡木愧華簪。栽培一寸根，寄子百年心。常恐樊籠中，摧我鸞鶴襟。誰知積雨後，寒芒曉森森。恨我迫歸老，不見汝十尋。蒼皮護玉骨，旦暮視古今。何人風雨夜，卧聽饑龍吟。
玉關不用一丸泥，自有長城鳥鼠西。剩與故人尋土物，臘糟紅麴寄駝蹄。
多買黄封作洗泥，使君來自隴山西。高才得兔人人羨，爭欲尋蹤覓舊蹄。
仗下千官散紫庭，微聞偶語說蘇程。長身自昔傳甥舅，壽骨遥知是弟兄。曾活萬人寧望報，祇求五畝却歸耕。四朝遺老凋零盡，鶴髮他年幾箇迎。
乞郡三章字半斜，廟堂傳笑眼昏花。上人問我遲留意，待賜頭綱八餠茶。
東南此去幾時歸，倦鳥孤雲豈有期。斷送一生消底物，三年光景六篇詩。
峨峨扇中山，絕壁信天剖。誰知大圓鏡，衡霍入戶牖。得之老月師，畫者一醉叟。常疑若人胸，自有雲夢藪。千巌在掌握，用舍彈指久。低昂不自知，恨寄兒女手。短屏雖曲折，高枕謝奔走。出家非今日，法水洗無垢。浮游雲釋嶠，宴坐柳生肘。忘懷紫翠間，相與到白首。
至矣吾三后，功高漢已還。復推元祐冠，蓋得永昭全。有作猶非聖，無私乃是天。侍臣談道要，家法信家傳。
却狄安諸夏，先王社稷臣。固應祠百世，何止活千人。定策天知我，忘家帝念親。萬方何以報，得疾爲勤民。
何人生得寧馨子，今夜初逢掣筆郎。莫怪圍棋忘瓜葛，已能作賦繼靈光。
庭下梧桐樹，三年三見汝。前年適汝陰，見汝鳴秋雨。去年秋雨時，我自廣陵歸。今年中山去，白首歸無期。客去莫歎息，主人亦是客。對牀定悠悠，夜雨空蕭瑟。起折梧桐枝，贈汝千里行。歸來知健否，莫忘此時情。
衝風振河朔，飛霧失太行。相逢不相識，下馬鬚眉黄。洗眼忽驚笑，見此玉節郎。喜有賢主人，共惜殘燭光。聚散一夢中，人北雁南翔。吾生如寄耳，送老天一方。幸子遇明主，陳經入西廂。歸期不可緩，倚相宜在旁。
聯鑣接武兩長身，鵷鷺行中笑語親。九子羨君門戶壯，八州憐我往來頻。佇聞東府開賓閣，便乞西湖洗塞塵。更向青齊覓消息，要知從事是何人。
天人幾何同一漚，謫仙非謫乃其遊。麾斥八極隘九州，化爲兩鳥鳴相酬。一鳴一止三千秋，開元有道爲少留。縻之不可矧肯求，西望太白橫峨岷。眼高四海空無人，大兒汾陽中令君。小兒天台坐忘身，平生不識高將軍。手污吾足乃敢瞋，作詩一笑君應聞。
代北寒虀擣韭萍，奇苞零落似晨星。逢鹽久已成枯腊，得蜜猶疑是薄刑。欲就左慈求拄杖，便隨李白跨滄溟。攀條與立新名字，兒女稱呼恐不經。
柳花著水萬浮萍，荔實周天兩歲星。本自玉肌非鵠浴，至今丹殻似猩刑。侍郎賦詠窮三峽，妃子烟塵動四溟。莫遣詩人說功過，且隨香草附騷經。
太行西來萬馬屯，勢與岱岳爭雄尊。飛狐上黨天下脊，半掩落日先黄昏。削成山東二百郡，氣壓代北三家村。千峰右卷矗牙帳，崩崖鑿斷開土門。朅來城下作飛石，一礮驚落天驕魂。承平百年烽燧冷，此物僵卧枯榆根。畫師爭摹雪浪勢，天工不見雷斧痕。離堆四面繞江水，坐無蜀士誰與論。老翁兒戲作飛雨，把酒坐看珠跳盆。此身自幻孰非夢，故國山水聊心存。
我頃三章乞越州，欲尋萬壑看交流。且憑造物開山骨，已見天吳出浪頭。履道鑿池雖可致，玉川卷地若爲收。洛陽泉石今誰主，莫學癡人李與牛。
壁立孤峰倚硯長，共疑沉水得頑蒼。欲隨楚客紉蘭佩，誰信吳兒是木腸。山下曾逢化松石，玉中還有辟邪香。早知百和俱灰燼，未信人言弱勝剛。
土中一掌嬰兒新，爪指良是肌骨勻。見之怖走誰敢食，天賜我爾不及賓。旌陽遠遊同一許，長史玉斧皆門戶。我家韋布三百年，祇有陰功不知數。跪陳八簋加六瑚，化人視之真塊蘇。肉芝烹熟石芝老，笑唾熊掌嚬雕胡。老蠶作繭何時脫，夢想至人空激烈。古來大藥不可求，真契當如磁石鐵。
園中有鶴馴可呼，我欲呼之立坐隅。鶴有難色側睨予，豈欲臆對如鵩乎。我生如寄良畸孤，三尺長脛閣瘦軀。俯啄少許便有餘，何至以身爲子娛。驅之上堂立斯須，投以餠餌視若無。戛然長鳴乃下趨，難進易退我不如。
劉生望都民，病羸寄空窯。有子曰醜廝，十二行操瓢。墦間得餘粒，雪中拾墮樵。饑飽共生死，水火同焚漂。病翁恃一褐，度此積雪宵。哀哉二暴客，掣去如饑鴞。翁既死於寒，客亦易此齠。崎嶇走亭長，不憚雪徑遥。我仇祝與苑，物色同遮邀。行路爲出涕，二客竟就梟。譊譊訴我庭，慷慨驚吾僚。曰此可名寄，追配郴之蕘。恨我非柳子，擊節爲爾謠。官賜二萬錢，無家可歸嬌。爲媾他日婦，婉然初垂髫。洗沐作小吏，裹頭束其腰。筆硯耕學苑，弓矛戰天驕。壯大隨爾好，忠孝福可徼。相國有折脇，封侯或吹簫。人事豈易料，勿輕此僬僥。
霧鬢風鬟木葉衣，山川良是昔人非。祇應閑過商顔老，獨自吹簫月下歸。
天公不解防癡龍，玉函寶方出龍宮。雷霆下索無處避，逃入先生衣袂中。先生不作金椎袖，玩世徜徉隠屠酒。夜光明月空自投，一鍛何勞緯蕭手。黄門寡好心易足，荆棘不生梨棗熟。玄珠白璧兩無求，無脛金丹來入腹。區區分別笑樂天，那知空門不是仙。
春風消冰失瑶玉，我本無身安有觸。羊生得婦如得風，握手一笑未爲辱。先生室中無天遊，珮環何處鳴風甌。隨魔未必皆魔女，但與分燈遣歸去。胡爲寫真傳世人，更要維摩一轉語。丹元茅茨祇三間，太極老人時往還。檢點凡心早除拂，方平神鞭常使物。
谽谺土門口，突兀太行頂。豈惟團紫雲，實自俯倒景。剛風被草木，真氣入苕穎。舊聞人銜芝，生此羊腸嶺。纖攕虎豹鬣，蹙縮龍蛇癭。蠶頭試小嚼，龜息變方騁。矧予明真子，已造浮玉境。清宵月掛戶，半夜珠落井。灰心寧復然，汗喘久已靜。東坡猶故目，北藥致遺秉。欲持三椏根，往侑九轉鼎。爲子置齒頰，豈不賢酒茗。
老人心事日摧頹，宿火通紅手自焙。小甑短瓶良具足，穉兒嬌女共燔煨。寄君東閣閑烝遶栗，知我空堂坐畫灰。約束家僮好收拾，故山梨棗待歸來。
邊城歲暮多風雪，强壓春醪與君別。玉帳夜談霜月苦，鐵騎曉出冰河裂。斷蓬飛葉捲黄沙，祇有千林䰒鬆花。應爲王孫朝上國，珠幢玉節與排衙。左援公孝右孟博，我居其間嘯且諾。僕夫爲我催歸來，要與北海春水爭先回。
白髮已十載，青春無一堪。不驚新歲換，聊與故人談。牛健民聲喜，鴉嬌雪意酣。霏微不到地，和暖要宜蠶。歲月斜川似，風流曲水慚。行吟老燕代，坐睡夢江潭。丞掾頗哀援，歌呼誰怕參。衰懷久灰槁，習氣尚饞貪。白啖本河朔，紅消真劍南。辛盤得青韭，臘酒是黄甘。歸卧燈殘帳，醒聞葉打庵。須煩李居士，重說後三三。
蕭索東風兩鬢華，年年幡勝剪宮花。愁聞塞曲吹蘆管，喜見春盤得蓼芽。吾國舊供雲澤米，君家新致雪坑茶。燕南異事真堪紀，三寸黄甘擘永嘉。
旃檀婆律海外芬，西山老臍柏所薰。香螺脫黶來相羣，能結縹緲風中雲。一燈如螢起微焚，何時度盡繆篆紋。繚繞無窮合復分，綿綿浮空散氤氳，東坡持是壽卯君。君少與我師皇墳，旁資老聃釋迦文。共厄中年點蠅蚊，晚遇斯須何足云。君方論道承華勛，我亦旗鼓嚴中軍。國恩未報敢不勤，但願不爲世所醺。爾來白髮不可耘，問君何時返鄉枌，收拾散亡理放紛。此心實與香俱焄，聞思大士應已聞。
中山保塞兩窮邊，卧治雍容已百年。顧我迂愚分竹使，與君談笑用蒲鞭。松荒三徑思元亮，草合平池憶惠連。白髮歸心憑說與，古來誰似兩疏賢。
鬰鬰蒼髯千歲姿，肯來杯酒作兒嬉。流芳不待龜巢葉，掃白聊煩鶴踏枝。醉裏便成敧雪舞，醒時與作嘯風辭。馬軍走送非無意，玉帳人閑合有詩。
聞君談西戎，廢食忘早晚。王師本不陳，賊壘何足剗。守邊在得士，此語要而簡。知君論將口，似予識畫眼。笑指塵壁間，此是老牛戩。平生師衛玠，非意嘗理遣。愬君定何人，未用市朝顯。置之勿復道，世俗固多舛。歸去亦何須，單車度殽澠。如蟲得羽化，已脫安用繭。家書空萬軸，凉暴困舒卷。念當掃長物，閉息默自暖。此畫聊付君，幽處得小展。新詩勿縱筆，羣吠驚邑犬。時來未可知，妙斲待輪扁。
前身本同社，宿業獨臨邊。一悟鏡空老，始知圓澤賢。歸心忘犢佩，生術寄羊鞭。不似歐陽子，空留六一泉。
老李威名八十年，壁間精悍見遺顔。自聞出守風流似，稍覺承平氣象還。但遣詩人歌杕杜，不妨侍女唱陽關。內朝接武知何日，白髮羞歸供奉班。
零露泫月蕊，溫風散晴葩。春工了不睡，連夜開此花。芳心誰剪刻，天質自清華。惱客香有無，弄粧影橫斜。中山古戰國，殺氣浮高牙。叢臺餘袨服，易水雄悲笳。自從此花開，玉肌洗塵沙。坐令游俠窟，化作溫柔家。我老念江海，不飲空咨嗟。劉郎歸何日，紅桃爍殘霞。明年花開時，舉酒望三巴。
雪髯霜鬢語傖獰，淡蕩園林取次行。要識將軍不凡意，從來祇啜小人羹。
西園牡籥夜沉沉，尚有游人卧柳陰。鶴睡覺時風露下，落花飛絮滿衣襟。
鬰鬰蒼髯真道友，絲絲紅萼是鄉人。何時翠竹江村路，送我柴門月色新。
威聲又數中興年，二虜行當一矢聯。聞道名城得真將，故應驚羽落空弦。追鋒歸去雄三衛，授鉞重來定十連。別酒回頭便陳迹，號呶端合發初筵。
逐客何人著眼看，太行千里送征鞍。未應愚谷能留柳，可獨衡山解識韓。
活活何人見混茫，崑崙氣脈本來黄。濁流若解污清濟，驚浪應須動太行。帝假一源神禹迹，世流三患梗堯鄉。靈槎果有仙家事，試問青天路短長。
丹青久衰工不藝，人物尤難到今世。每摹市井作公卿，畫手懸知是徒隸。吳生已與不傳死，那復典刑留近歲。人間幾處變西方，盡作波濤翻海勢。細觀手面分轉側，妙算毫釐得天契。始知真放本精微，不比狂花生客慧。似聞遺墨留汝海，古壁蝸涎可垂涕。力捐金帛扶棟宇，錯落浮雲卷新霽。使君坐嘯清夢餘，幾疊衣紋數衿袂。他年弔古知有人，姓名聊記東坡弟。
萬古仇池穴，歸心負雪堂。殷勤竹裏夢，猶自數山王。
過淮風氣清，一洗塵埃容。水木漸幽茂，菰蒲雜游龍。可憐夜合花，青枝散紅茸。美人游不歸，一笑誰當供。故園在何處，已偃手種松。我行忽失路，歸夢山千重。聞君有負郭，二頃收橫縱。卷野畢秋穫，殷牀聞夜舂。樂哉何所憂，社酒粥面醲。宦游豈不好，毋令到千鍾。
亦知壺子不死，敢問老聃所游。瑟瑟寒松露骨，眈眈病虎垂頭。
莫言西蜀萬里，且到南華一游。扶病江邊送客，杖挐浦口回頭。
老去此生一訣，興來明日重游。卧聞三老白事，半夜南風打頭。
今日江頭天色惡，礮車雲起風欲作。獨望鍾山喚寶公，林間白塔如孤鶴。寶公骨冷喚不聞，却有老泉來喚人。電眸虎齒霹靂舌，爲余吹散千峰雲。南行萬里亦何事，一酌曹溪知水味。他年若畫蔣山圖，爲作泉公喚居士。
代北初辭沒馬塵，江南來見卧雲人。問禪不契前三語，施佛空留丈六身。老去山林徒夢想，雨餘鐘鼓更清新。會須一洗黄茅瘴，未用深藏白㲲巾。
忠孝王家千柱宮，東坡作吏五年中。中和堂上東南頰，獨有人間萬里風。
捍索桅竿立嘯空，篙師酣寢浪花中。故應菅蒯知心腹，弱纜能爭萬里風。
此生歸路愈茫然，無數青山水拍天。猶有小船來賣餠，喜聞墟落在山前。
我行都是退之詩，真有人家水半扉。千頃桑麻在船底，空餘石髮掛魚衣。
卧看落月橫千丈，起喚清風得半帆。且並水村敧側過，人間何處不巉巌。
清溪電轉失雲峰，夢裏猶驚翠掃空。五嶺莫愁千嶂外，九華今在一壺中。天池水落層層見，玉女窗虛處處通。念我仇池太孤絕，百金歸買碧玲瓏。
亂雲欲霾山，勢與飄風南。羣隮相應和，勇往爭驂驔。可憐薈蔚中，時出紫翠嵐。雁沒失東嶺，龍騰見西龕。一時供坐笑，百態變立談。暴雨破坱圠，清飆掃渾酣。廓然歸何處，陋矣安足戡。亭亭紫霄峰，窈窈白石庵。五老數松雪，雙溪落天潭。雖云默禱應，顧有移文慚。
八月渡長湖，蕭條萬象疏。秋風片帆急，暮靄一山孤。許國心猶在，康時術已虛。岷峨家萬里，投老得歸無。
江西山水真吾邦，白沙翠竹石底江。舟行十里磨九瀧，篙聲犖确相舂撞。醉卧欲醒聞淙淙，直欲一口吸老龐。何人得雋窺魚矼，舉叉絕叫尺鯉雙。
春雲濛濛雨淒淒，春秧欲老翠剡齊。嗟我婦子行水泥，朝分一壠暮千畦。腰如箜篌首啄雞，筋煩骨殆聲酸嘶。我有桐馬手自提，頭尻軒昂腹脇低。背如覆瓦去角圭，以我兩足爲四蹄。聳踊滑汰如鳧鷖，纖纖束藁亦可齎。何用繁纓與月題，却從畦東走畦西。山城欲閉聞鼓鼙，忽作的盧躍檀溪。歸來挂壁從高棲，了無芻秣饑不啼。少壯騎汝逮老黧，何曾蹶軼防顛隮。錦韉公子朝金閨，笑我一生蹋牛犁，不知自有木駃騠。
七千里外二毛人，十八灘頭一葉身。山憶喜歡勞遠夢，地名惶恐泣孤臣。長風送客添帆腹，積雨浮舟減石鱗。便合與官充水手，此生何止略知津。
八境見圖畫，鬰孤如舊游。山爲翠浪湧，水作玉虹流。日麗崆峒曉，風酣章貢秋。丹青未變葉，鱗甲欲生洲。嵐氣昏城樹，灘聲入市樓。烟雲侵嶺路，草木半炎州。故國千峰外，高臺十日留。他年三宿處，準擬繫歸舟。
水性故自清，不清或撓之。君看此廉泉，五色爛摩尼。廉者爲我廉，何以此名爲。有廉則有貪，有慧則有癡。誰爲柳宗元，孰是吳隠之。漁父足豈潔，許由耳何淄。紛然立名字，此水了不知。毀譽有時盡，不知無盡時。朅來廉泉上，捋鬚看鬢眉。好在水中人，到處相娛嬉。
楚山澹無姿，贛水清可厲。散策塵外遊，麾手謝此世。山高惜人力，十步輒一憩。却立浮雲端，俯視萬井麗。幽人宴坐處，龍虎爲斬薙。馬駒獨何疑，豈墮山鬼計。夜垣非助我，謬敬欲其逝。戲留一轉語，千載起攘袂。
香山居士留遺迹，天竺禪師有故家。空詠連珠吟疊璧，已亡飛鳥失驚蛇。林深野桂寒無子，雨浥山薑病有花。四十七年真一夢，天涯流落淚橫斜。
一念失垢污，身心洞清浄。浩然天地間，惟我獨也正。今日嶺上行，身世永相忘。仙人拊我頂，結髮受長生。
雙闕浮光照短亭，至今猿鳥嘯青熒。君王自此西巡狩，再使魚龍舞洞庭。
蜀人文賦楚人辭，堯在崇山舜九疑。聖主若非真得道，南來萬里亦何爲。
嶺海東南月窟西，功成天已錫玄圭。此方定是神仙宅，禹亦東來隠會稽。
天公胡爲不自憐，結土融石爲銅山。萬人採斲富媼泣，祇有金帛資豪姦。脫身獻佛意可料，一瓦坐待千金還。月華三火豈天意，至今茇舍依榛菅。僧言此地本龍象，興廢反掌曾何艱。高巌夜吐金碧氣，曉得異石青斕斑。坑流窟發錢湧地，暮施百鎰朝千鍰。此山出寶以自賊，地脈已斷天應慳。我願銅山化南畝，爛漫黍麥蘇惸鰥。道人修道要底物，破鐺煮飯茅三間。
云何見祖師，要識本來面。亭亭塔中人，問我何所見。可憐明上座，萬法了一電。飲水既自知，指月無復眩。我本修行人，三世積精鍊。中間一念失，受此百年譴。摳衣禮真相，感動淚雨霰。借師錫端泉，洗我綺語硯。
槎牙亂峰合，晃蕩絕壁橫。遥知紫翠間，古來仙釋并。陽崖射朝日，高處連玉京。陰谷叩白月，夢中遊化城。果然石門開，中有銀河傾。幽龕入窈窕，別戶穿虛明。泉流下珠琲，乳湔交縵纓。我行畏人知，恐爲仙者迎。小語輒響答，空山白雲驚。策杖歸去來，治具煩方平。
天開清遠峽，地轉凝碧灣。我行無遲速，攝衣步孱顔。山僧本幽獨，乞食況未還。雲碓水自舂，松門風爲關。石泉解娛客，琴筑鳴空山。佳人劍翁孫，游戲暫人間。忽憶嘯雲侶，賦詩留玉環。林深不可見，霧雨霾髻鬟。
到處聚觀香案吏，此邦宜著玉堂仙。江雲漠漠桂花濕，海雨翛翛荔子然。聞道黄柑常扺鵲，不容朱橘更論錢。恰從神武來弘景，便向羅浮覓稚川。
不用山僧導我前，自尋雲外出山泉。千章古木臨無地，百尺飛濤瀉漏天。昔日菖蒲方士宅，後來薝蔔祖師禪。而今只有花含笑，笑道秦皇欲學仙。
優鉢曇花豈有花，問師此曲唱誰家。已從子美得桃竹，不向安期覓棗瓜。燕坐林間時有虎，高眠粥後不聞鴉。勝游自古兼支許，爲采松肪寄一車。
朝市日已遠，此身良自如。三杯軟飽後，一枕黑甜餘。蒲澗疏鐘外，黄灣落木初。天涯未覺遠，處處各樵漁。
劍氣崢嶸夜插天，瑞光明滅到黄灣。坐看暘谷浮金暈，遥想錢塘涌雪山。已覺蒼凉蘇病骨，更煩沆瀣洗衰顔。忽驚鳥動行人起，飛上千峰紫翠間。
人間有此白玉京，羅浮見日雞一鳴。南樓未必齊日觀，鬰儀自欲朝朱明。東坡之師抱朴老，真契久已交前生。玉堂金馬久流落，寸田尺宅今誰耕。道華亦嘗啖一棗，契虛正欲仇三彭。鐵橋石柱連空橫，杖藜欲趁飛猱輕。雲溪夜逢瘖虎伏，斗壇晝出銅龍獰。小兒少年有奇志，中宵起坐存黄庭。近者戲作凌雲賦，筆勢彷彿離騷經。負書從我盍歸去，羣仙正草新宮銘。汝應奴隸蔡少霞，我亦季孟山玄卿。還須略報老同叔，贏糧萬里尋初平。
彷彿曾遊豈夢中，欣然雞犬識新豐。吏民驚怪坐何事，父老相携迎此翁。蘇武豈知還漠北，管寧自欲老遼東。嶺南萬戶皆春色，會有幽人客寓公。
海山葱曨氣佳哉，二江合處朱樓開。蓬萊方丈應不遠，肯爲蘇子浮江來。江風初凉睡正美，樓上啼鴉呼我起。我今身世兩相違，西流白日東流水。樓中老人日清新，天上豈有癡仙人。三山咫尺不歸去，一杯付與羅浮春。
子石如琢玉，遠烟真削黳。入我病風手，玄雲渰萋萋。是中有何好，而我喜欲迷。既似蠟屐阮，又如鍛柳嵇。醉筆得天全，宛宛天投蜺。多謝中書君，伴我此幽棲。
六秩行當啟，區中緣更疏。不貪爲我寶，安步當君車。故國多喬木，先人有敝廬。誓將閑散好，不著一行書。
不似楊枝別樂天，恰如通德伴伶玄。阿奴絡秀不同老，天女維摩總解禪。經卷藥爐新活計，舞衫歌扇舊因緣。丹成逐我三山去，不作巫陽雲雨仙。
獨倚桄榔樹，閑挑蓽撥根。謀生看拙否，送老此蠻村。
春風嶺上淮南村，昔年梅花曾斷魂。豈知流落復相見，蠻風蜑雨愁黄昏。長條半落荔支浦，卧樹獨秀桄榔園。豈惟幽光留夜色，直恐泠艷排冬溫。松風亭下荆棘裏，兩株玉蕊明朝暾。海南仙雲嬌墮砌，月下縞衣來扣門。酒醒夢覺起繞樹，妙意有在終無言。先生獨飲勿歎息，幸有落月窺清樽。
羅浮山下梅花村，玉雪爲骨冰爲魂。紛紛初疑月挂樹，耿耿獨與參橫昏。先生索居江海上，悄如病鶴棲荒園。天香國艷肯相顧，知我酒熟詩清溫。蓬萊宮中花鳥使，綠衣倒挂扶桑暾。抱叢窺我方醉卧，故遣啄木先敲門。麻姑過君急掃灑，鳥能歌舞花能言。酒醒人散山寂寂，惟有落蕊黏空樽。
搗香篩辣入瓶盆，盎盎春溪带雨渾。收拾小山藏社甕，招呼明月到芳樽。酒材已遣門生致，菜把仍叨地主恩。爛煮葵羹斟桂醑，風流可惜在蠻村。
玉妃謫墮烟雨村，先生作詩與招魂。人間草木非我對，奔月偶桂成幽昏。闇香入戶尋短夢，青子綴枝留小園。披衣連夜喚客飲，雪膚滿地聊相溫。松明照坐愁不睡，井華入腹清而暾。先生來年六十化，道眼已入不二門。多情好事餘習氣，惜花未忍都無言。留連一物吾過矣，笑領百罰空罍樽。
何人守蓬萊，夜半失左股。浮山若鵬蹲，忽展垂天羽。根株互連絡，崖嶠爭吞吐。神工自爐鞲，融液相綴補。至今餘隙罅，流出千斛乳。方其欲合時，天匠麾月斧。帝觴分餘瀝，山骨醉后土。峰巒尚開闔，澗谷猶呼舞。海風吹未凝，古佛來布武。當時汪罔氏，投足不蓋拇。青蓮雖不見，千古落花雨。雙溪匯九折，萬馬騰一鼓。奔雷濺玉雪，潭洞開水府。潛鱗有饑蛟，掉尾取渴虎。我來方醉後，濯足聊戲侮。回風卷飛雹，掠面過强弩。山靈莫惡劇，微命安足賭。此山吾欲老，慎勿厭求取。溪流變春酒，與我相賓主。當連青竹竿，下灌黄精圃。
積水焚大槐，蓄油災武庫。驚然丞相井，疑浣將軍布。自憐耳目隘，未測陰陽故。鬰攸火山烈，觱沸湯泉注。豈惟渴獸駭，坐使癡兒怖。安能長魚鼈，僅可燖狐兔。山中惟木客，戶外時芒屨。雖無傾城浴，幸免亡國污。
江郊葱曨，雲水蒨絢。碕岸斗入，洄潭輪轉。先生悅之，布席閒燕。初日下照，潛鱗俯見。意釣忘魚，樂此竿綫。優哉悠哉，玩物之變。
箕踞狂歌老瓦盆，燎毛燔肉似羌渾。傳呼草市來携客，灑掃漁磯共置樽。山下黄童爭看舞，江干白骨已銜恩。孤雲落日西南望，長羨歸鴉自識村。
一杯羅浮春，遠餉采薇客。遥知獨酌罷，醉卧松下石。幽人不可見，清嘯聞月夕。聊戲庵中人，空飛本無迹。
前年侍玉輦，端門萬枝燈。璧月挂罘罳，珠星綴觚稜。去年中山府，老病亦宵興。牙旗穿夜市，鐵馬響春冰。今年江海上，雲房寄山僧。亦復舉膏火，松間見層層。散策桄榔林，林疏月鬅鬙。使君置酒罷，簫鼓轉松陵。狂生來索酒，一舉輒數升。浩歌出門去，我亦歸瞢騰。
斷橋尋勝踐，脫屨欣小揭。瘴花已繁紅，官柳猶疏細。斜川二三子，悼歎吾年逝。淒涼羅浮館，風壁頹雨砌。黄冠常苦饑，迎客羞破袂。仙山在何許，歸鶴時墮毳。崎嶇拾松黄，欲救齒髮弊。坐令禪客笑，一夢等千歲。棲禪晚置酒，蠻果粲蕉荔。齊厨釜無羹，野餉籃有蕙。嬉遊趁時節，俯仰了此世。猶當洗業障，更作臨水禊。寄書陽羨兒，並語長頭弟。門戶各努力，先期畢租稅。
縹蔕緗枝出絳房，綠陰青子送春忙。涓涓泣露紫含笑，焰焰燒空紅佛桑。落日孤烟知客恨，短籬破屋爲誰香。主人白髮青裙袂，子美詩中黄四娘。
皎皎穿雲月，青青出水荷。文章工點𪑮，忠義老研磨。偉節何須怒，寬饒要少和。吾衰安用此，寄與小東坡。
夕陽飛絮亂平蕪，萬里春前一酒壺。鐵化雙魚沉遠素，劍分二嶺隔中區。花曾識面香仍好，鳥不知名聲自呼。夢想平生消未盡，滿林烟月到西湖。
枇杷已熟粲金珠，桑落初嘗灧玉蛆。暫借垂蓮十分盞，一澆空腹五車書。青浮卵椀槐芽餠，紅點冰盤藿葉魚。醉飽高眠真事業，此生有味在三餘。
環州多白水，際海皆蒼山。以彼無盡景，寓我有限年。東家著孔丘，西家著顔淵。市爲不二價，農爲不爭田。周公與管蔡，恨不茅三間。我飽一飯足，薇蕨補食前。門生饋薪米，救我厨無烟。斗酒與隻雞，酣歌餞華顛。禽魚豈知道，我適物自閑。悠悠未必爾，聊樂我所然。
窮猿既投林，疲馬初解鞅。心空飽新得，境熟夢餘想。江鷗漸馴集，蜑叟已還往。南池綠錢生，北嶺紫筍長。提壺豈解飲，好語時見廣。春江有佳句，我醉墮渺莽。
新浴覺身輕，新沐感髮稀。風乎懸瀑下，却行詠而歸。仰觀江摇山，俯見月在衣。步從父老語，有約吾敢違。
老人八十餘，不識城市娛。造物偶遺漏，同儕盡丘墟。平生不渡江，水北有幽居。手插荔支子，合抱三百株。莫言陳家紫，甘冷恐不如。君來坐樹下，飽食携其餘。歸舍遺兒子，懷抱不可虛。有酒持飲我，不問錢有無。
坐倚朱藤杖，行歌紫芝曲。不逢商山翁，見此野老足。願同荔支社，長作雞黍局。教我同光塵，月固不勝燭。霜飆散氛祲，廓然似朝旭。
昔我在廣陵，悵望柴桑陌。長吟飲酒詩，頗獲一笑適。當時已放浪，朝坐夕不夕。矧今長閑人，一劫展過隙。江山互隠見，出沒爲我役。斜川追淵明，東臯友王績。詩成竟何爲，六博本無益。
曲士賦懷沙，草木傷莽莽。德人無荆棘，坐失嶺嶠阻。我兄瑚璉姿，流落瘴江浦。浄眼見桃花，紛紛墮紅雨。蕭然振衣裓，笑問散花女。我觀解語花，粉色如黄土。一言破千偈，況爾初不語。可憐一轉話，他日如何舉。故復此微吟，聊和鷗鴉櫓。江邊閑草木，閑客當爲主。爾來子美瘦，正坐作詩苦。袖手焚筆研，清篇真漫與。願兄理北轅，六轡去如組。上林桃花開，水暖鴻北翥。
孤臣南遊墮黄菅，君亦何事來牧蠻。艤舟蜑戶龍岡窟，置酒椰葉桄榔間。高談已笑衰語陋，傑句尤覺清詩孱。博羅小縣僧舍古，我不忍去君忘還。君應回望秦與楚，夢涉漢水愁秦關。我亦坐念高安客，神遊黄蘗參洞山。何時曠蕩洗瑕垢，與君歸駕相追攀。梨花寒食隔江路，兩山遥對雙烟鬟。歸耕不用一錢物，惟要兩脚飛孱顔。玉牀丹鏃記分我，助我金鼎光斕斑。
樂天雙鬢如霜菅，始知謝遣素與蠻。我兄綠髮蔚如故，已了夢幻齊人間。蛾眉勸酒聊爾耳，處仲太忍茂弘孱。三杯徑醉便歸卧，海上知復幾往還。連娟六幺趁蹋踘，杳眇三疊縈陽關。酒醒夢斷何所有，落花流水空青山。忽驚鐃鼓發半夜，明月不許幽人攀。贈行無物惟一語，莫遣瘴霧侵雲鬟。羅浮道人一傾蓋，欲繫白日留君顔。應知我是香案吏，他年許綴蓬萊班。
二年流落蛙魚鄉，朝來喜見麥吐芒。東風摇波舞浄綠，初日泫露酣嬌黄。汪汪春泥已沒膝，剡剡秋穀初分秧。誰言萬里出無友，見此二美喜欲狂。三山屏擁僧舍小，一溪雷轉松陰凉。要令水力供臼磨，與相地脈增隄防。霏霏落雪看收麵，隠隠疊鼓聞舂糠。散流一啜雲子白，炊裂十字瓊肌香。豈惟牢丸薦古味，要使真一流天漿。詩成捧腹便絕倒，書生說食真膏肓。
故居劍閣隔錦官，柑果薑蕨交荆菅。奇孤甘挂汲古綆，僥覬敢揭鈎金竿。已歸耕稼供藁秸，公貴幹蠱高巾冠。改更句格各謇吃，姑固狡獪加間關。
左角看破楚，南柯聞長滕。鈎簾歸乳燕，穴紙出癡蠅。爲鼠常留飯，憐蛾不點燈。崎嶇真可笑，我是小乘僧。
鐵橋本無柱，石樓豈有門。舞空五色羽，吠雲千歲根。松花釀仙酒，木客饋山飧。我醉君且去，陶云吾亦云。
羅浮高萬仞，下看扶桑卑。默坐朱明洞，玉池自生肥。從來性坦率，醉語漏天機。相逢莫相問，我不記吾誰。
幽人白骨觀，大士甘露滅。根塵各清浄，心境兩奇絕。真源未純熟，習氣餘陋劣。譬如已放鷹，中夜時掣紲。
誰言窮巷士，乃竊造化權。所見皆我有，安居受其全。戲作一篇書，千古發爭端。儒墨起相殺，予初本無言。
閑居蓄百毒，救彼跛與盲。依山作陶穴，掩此暴骨橫。區區效一溉，豈能濟含生。力惡不己出，時哉非汝爭。
浄名毗耶中，妙喜恒沙外。初無來往相，二土同一在。云何定慧師，尚欠行脚債。請判維摩憑，一到東坡界。
萬里雲山一破裘，杖端閑挂百錢游。五車書已留兒讀，二頃田應爲鶴謀。水底笙歌蛙兩部，山中奴婢橘千頭。幅巾我欲相隨去，海上何人識故侯。
草木生故墟，牛羊滿空瀆。春江圍草市，夜浪浮竹屋。已連漲海白，尚带霍山綠。坎離更休王，魚鼈橫陵陸。得非崑崙囚，欲報陸渾衄。行看北風競，來救南國蹙。長驅連山燒，一掃含沙毒。孤吟愍造化，何時停倚伏。當憐水旱甿，不作舟車蓄。江流倘席卷，社酒期茅縮。
越井岡頭雲出山，牂牁江上水如天。牀牀避漏幽人屋，浦浦移家蜑子船。龍卷魚蝦并雨落，人隨雞犬上牆眠。只應樓下平階水，長記先生過嶺年。
急雨蕭蕭作晚凉，卧聞榕葉響長廊。微明燈火耿殘夢，半濕簾櫳浥舊香。高浪隠牀吹甕盎，暗風驚樹擺琳琅。先生不出晴無用，留與空階滴夜長。
南村諸楊北村盧，白華青葉冬不枯。垂黄綴紫烟雨裏，特與荔子爲先驅。海山仙人絳羅襦，紅紗中單白玉膚。不須更待妃子笑，風骨自是傾城姝。不知天公有意無，遣此尤物生海隅。雲山得伴松檜老，霜雪自困樝梨麤。先生洗盞酌桂醑，冰盤薦此頳虬珠。似開江鰩斫玉柱，更洗河豚烹腹腴。我生涉世本爲口，一官久已輕蓴鱸。人間何者非夢幻，南來萬里真良圖。
睡起風清酒在亡，身隨殘夢兩茫茫。江邊曳杖桄榔瘦，林下尋苗蓽撥香。獨步倘逢勾漏令，遠來莫恨曲江張。遥知魯國真男子，獨憶平生盛孝章。
撥雪披雲得乳泓，蜜蜂又欲醉先生。稻垂麥仰陰陽足，器潔泉新表裏清。曉日著顔紅有暈，春風入髓散無聲。人間真一東坡老，與作青州從事名。
空山不難到，絕境未易名。何時謫仙人，來作鈞天聲。胸中幾雲夢，餘地多恢宏。長庚與北斗，錯落綴冠纓。黄公獻紫芝，赤松饋青精。溪山久寂寞，請續離騷經。抱枝寒蜩咽，繞耳飛蚊清。謫仙撫掌笑，笑此羽皇銘。我頃嘗獨遊，自適孤雲情。君今又繼往，霧雨愁青冥。感君兄弟意，尋羊問初平。玉牀分箭鏃，不忍獨長生。詩成輒寄我，妙絕陶謝并。孤鴻方避弋，老驥猶在坰。鳥獸如可羣，永寄槁木形。何山不堪隠，飲水自修齡。
十里一置飛塵灰，五里一堠兵火催。顛阬仆谷相枕藉，知是荔支龍眼來。飛車跨山鶻橫海，風枝露葉如新采。宮中美人一破顔，驚塵濺血流千載。永元荔支來交州，天寶歲貢取之涪。至今欲食林甫肉，無人舉觴酹伯游。我願天公憐赤子，莫生尤物爲瘡痏。雨順風調百穀登，民不饑寒爲上瑞。君不見武夷溪邊粟粒芽，前丁後蔡相籠加。爭新買寵各出意，今年鬥品充官茶。吾君所乏豈此物，致養口體何陋耶。洛陽相君忠孝家，可憐亦進姚黄花。
羽蟲見月爭翾翻，我亦散髮虛明軒。千梳冷快肌骨醒，風露氣入霜蓬根。起舞三人漫相屬，停杯一問終無言。曲肱薤簟有佳處，夢覺瓊樓空斷魂。
夏畦流膏白雨翻，北窗幽人卧羲軒。風輪曉長春筍節，露珠夜上秋禾根。從來白髮有公道，始信丹經非妄言。此身法報本無二，他年妙絕兼形魂。
今日天始霜，衆木斂以疏。幽人掩關卧，明景翻空廬。開心無良友，寓眼得奇書。建德有遺民，道遠我無車。無糧食自足，豈謂穀與蔬。愧此稚川翁，千載與我俱。畫我與淵明，可作三士圖。學道雖恨晚，賦詩豈不如。
稚川雖獨善，愛物均孔顔。欲使蟪蛄流，知有龜鶴年。辛勤破封蟄，苦語劇移山。博哉無窮利，千載食此言。
淵明雖中壽，雅志仍丹丘。遠矣無懷民，超然邈無儔。奇文出纊息，豈復生死流。我欲作九原，異世爲三游。
子政洵奇逸，妙算窮陰陽。淮南枕中訣，養鍊歲月長。豈伊臭濁中，爭此頃刻光。安知青藜火，丈人非中黄。
亂離棄弱女，破冢割恩憐。寧知效龜息，三歲號窮山。長生定可學，當信仲弓言。支牀竟不死，抱一無窮年。
二山在咫尺，靈藥非草木。玄芝生太元，黄精出長谷。仙都浩如海，豈不供一浴。何當從山火，束縕分寸燭。
蜀士李八百，穴居吳山陰。默坐但形語，從者紛如林。其後有李寬，雞鵠非同音。口耳固多僞，識真要在心。
黄花冒甘谷，靈根固深長。廖井窖丹砂，紅泉湧尋常。二女戲口鼻，松膏以爲糧。聞此不能寐，起坐夜未央。
談道鄙俗儒，遠自太史走。仲尼實不死，於聖亦何負。紫文出吳宮，丹雀本無有。遼哉廣桑君，獨顯三季後。
金丹不可成，安期渺雲海。誰謂黄門妻，至道乃近在。尸解竟不傳，化去空餘悔。丹成亦安用，御氣本無待。
鄭君故多方，元翁所親指。奇文二百篇，了未出生死。素書在黄石，豈敢辭跪履。萬法等成壞，金丹差可恃。
古强本庸妄，蔡誕亦夸士。曼都斥仙人，謁帝輕舉止。學道未有得，自欺誰不爾。稚川亦隘人，疏錄此庸子。
東坡信畸人，涉世真散材。仇池有歸路，羅浮豈徒來。踐蛇及茹蠱，心空了無猜。携手葛與陶，歸哉復歸哉。
夷齊恥周粟，高歌誦虞軒。産祿彼何人，能致綺與園。古來避世士，死灰或餘烟。末路益可羞，朱墨手自研。淵明初亦仕，絃歌本誠言。不樂乃徑歸，視世羞獨賢。
誰謂淵明貧，尚有一素琴。心閑手自適，寄此無窮音。佳辰愛重九，芳菊起自尋。疏巾歎虛漉，塵爵笑空斟。忽餉二萬錢，顔生良足欽。急送酒家保，勿違故人心。
人皆有耳目，夫子曠與婁。弱毫寫萬象，水鏡無停酬。閑居惜重九，感此歲月周。端如孔北海，只有樽空憂。二子不並世，高風兩無儔。我後五百年，清夢未易求。
芙蓉雜金菊，枝葉長闌干。遥憐退朝人，糕酒出大官。豈知江海上，落英亦可餐。典衣作重陽，徂歲慘將寒。無衣粟我膚，無酒嚬我顔。貧居真可歎，二事長相關。
老詹亦白髮，相對垂霜蓬。賦詩殊有味，涉世非所工。杖藜山谷間，狀類渤海龔。半道要我飲，意與王弘同。有酒我自至，不須遣龐通。門生與兒子，杖屨聊相從。
我家六兒子，流落三四州。辛苦見不識，今與農圃儔。買田带修竹，築室依清流。未能遣一力，分汝薪水憂。坐念北歸日，此勞未易酬。我獨遺以安，鹿門有前修。
一更山吐月，玉塔卧微瀾。正似西湖上，湧金門外看。冰輪橫海闊，香霧入樓寒。停鞭且莫上，照我一杯殘。
二更山吐月，幽人方獨夜。可憐人與月，夜夜江樓下。風枝久未停，露草不可藉。歸來掩關卧，唧唧夜蟲話。
三更山吐月，棲鳥亦驚起。起尋夢中游，清絕正如此。驅雲掃衆宿，俯仰迷空水。幸可飲我牛，不須違洗耳。
四更山吐月，皎皎爲誰明。幽人赴我約，坐待玉繩橫。野橋多斷板，山寺有微行。今夕定何夕，夢中遊化城。
五更山吐月，窗迥室幽幽。玉鈎還挂戶，江練却明樓。星河澹欲曉，鼓角冷如秋。不眠翻五詠，清切變蠻謳。
生逢堯舜仁，得作嶺海遊。雖懷跫然喜，豈免跕墮憂。暮雨侵重膇，曉烟騰鬰攸。朝盤見蜜唧，夜枕聞鵂鶹。幾欲烹鬰屈，固嘗饌鈎輈。舌音漸獠變，面汗嘗騂羞。頼我存黄庭，有時仍丹丘。目聽不任耳，踵息殆廢喉。稍欣素月夜，遂度黄茅秋。我兄清廟器，持節瘴海頭。蕭然三家步，橫此萬斛舟。人言得漢吏，天遣活楚囚。惠然再過我，樂哉十日留。但恨參語賢，忽潛九原幽。萬里倘同歸，兩鰥當對耰。强歌非真達，何必師莊周。
今日我重九，誰謂秋冬交。黄花與我期，草中實後凋。香餘白露乾，色映青松高。悵望南陽野，古潭霏慶霄。伯始真糞土，平生夏畦勞。飲此亦何益，內熱中自焦。持我萬家春，一酬五柳陶。夕英幸可掇，繼此木蘭朝。
稚川真長生，少從鄭公遊。孝章偶不死，免爲文舉憂。餘齡會有適，獨往豈相攸。由來警露鶴，不羨撮蚤鶹。願加視後鞭，同駕躅空輈。寧餐墮齒堇，勿憶齊眉羞。何時遂縱壑，歸路同首丘。東岡松柏老，西嶺橘柚秋。著意尋彌明，長頸高結喉。無心逐定遠，燕頷飛虎頭。君方卒功名，一泛范蠡舟。我亦霑霈渥，漸解鍾儀囚。寧須張子房，萬戶自擇留。猶勝嵇叔夜，孤憤甘長幽。南窗可寄傲，北山早歸耰。此語君勿疑，老彭跨商周。
偉哉造物真豪縱，攫土摶沙爲此弄。劈開翠峽走雲雷，截破奔流作潭洞。因隨化人履巨迹，得與仙兄躡飛鞚。曳杖不知巌谷深，穿雲但覺衣裘重。坐看驚鳥救霜葉，知有老蛟蟠石甕。金沙玉礫粲可數，古鏡寶奩寒不動。念兄獨立與世疏，絕境難到惟我共。永辭角上兩蠻觸，一洗胸中九雲夢。浮來山高回望失，武陵路絕無人送。筠籃擷翠爪甲香，素綆分碧銀瓶凍。歸路霏霏湯谷暗，野堂活活神泉湧。解衣浴此無垢人，身輕可試雲間鳳。
祇知楚越爲天涯，不知肝膽非一家。此身如綫自縈繞，左旋右轉隨繅車。誤拋山林入朝市，平地咫尺千褒斜。欲從稚川隠羅浮，先與靈運開永嘉。首參虞舜款韶石，次謁六祖登南華。仙山一見五色羽，雪樹兩摘南枝花。赤魚白蟹箸屢下，黄柑綠橘籩常加。糖霜不待蜀客寄，荔支莫信閩人誇。恣傾白蜜收五稜，細劚黄土栽三椏。朱明洞裏得靈草，翩然放杖凌蒼霞。豈無軒車駕熟鹿，亦有鼓吹號寒蛙。山人勸酒不用勺，石上自有樽罍漥。徑從此路朝玉闕，千里莫遣毫釐差。故人日夜望我歸，相迎欲到長風沙。豈知乘槎天女側，獨倚雲機看織紗。世間誰似老兄弟，篤愛不復相疵瑕。相携行到水窮處，庶幾一見留子嗟。千年枸杞常夜吠，無數草棘工藏遮。但令凡心一洗濯，神人仙藥不我遐。山中歸來萬想滅，豈復回顧雙雲鴉。
越山少松竹，常苦野火厄。此峰獨蒼然，感荷佛祖力。茯苓無人采，千歲化琥珀。幽光發中夜，見者惟木客。我豈無長鑱，真贋苦難識。靈苗與毒草，疑似在毫髮。把玩竟不食，棄置長太息。山僧類有道，辛苦常谷汲。我慚作機舂，鑿破混沌穴。幽尋恐不繼，書板記歲月。
蔬飯藜牀破衲衣，掃除習氣不吟詩。前生自是盧行者，後學過呼韓退之。未敢叩門求夜話，時叨送米續晨炊。知君清俸難多輟，且覓黄精與療饑。
月照無枝林，夜棟立萬礎。眇眇雲間扇，蔭此八月暑。上有垂房子，下繞絳刺禦。風欺紫鳳卵，雨暗蒼龍乳。裂包一墮地，還以皮自煮。北客初未諳，勸食俗難阻。中虛畏泄氣，始嚼或半吐。吸津得微甘，著齒隨亦苦。面目太嚴冷，滋味絕媚嫵。誅彭勳可策，推轂勇宜賈。瘴風作堅頑，導利時有補。藥儲固可爾，果錄詎用許。先生失膏粱，便腹委敗鼓。日啖過一粒，腸胃爲所侮。蟄雷殷臍腎，藜藿腐亭午。書燈看膏盡，鉦漏歷歷數。老眼怕少睡，竟使赤眥弩。渴思梅林嚥，饑念黄獨舉。柰何農經中，收此困羈旅。牛舌不餉人，一斛肯多與。乃知見本偏，但可酬惡語。
一聲鳴雁破江雲，萬葉梧桐卷露銀。我自飄零足羈旅，更堪秋晚送行人。
十方三界世尊面，都在東坡掌握中。送與羅浮德長老，携歸萬竅總號風。
析塵妙質本來空，更積微陽一線功。照夜孤燈長耿耿，閉門千息自濛濛。養成丹竈無烟火，點盡人間有暈銅。寄語山神停伎倆，不聞不見我何窮。
白衣送酒舞淵明，急掃風軒洗破觥。豈意青州六從事，化爲烏有一先生。空煩左手持新蟹，漫繞東籬嗅落英。南海使君今北海，定分百榼餉春耕。
上黨天下脊，遼東真井底。玄泉傾海腴，白露灑天醴。靈苗此孕毓，肩股或具體。移根到羅浮，越水灌清泚。地殊風雨隔，臭味終祖禰。青椏綴紫萼，圓實墮紅米。窮年生意足，黄土手自啟。上藥無炮炙，齕齧盡根柢。開心定魂魄，憂恚何足洗。糜身輔吾生，既食首重稽。
地黄餉老馬，可使光鑑人。吾聞樂天語，喻馬施之身。我衰正伏櫪，垂耳氣不振。移栽附沃壤，蕃茂爭新春。沉水得穉根，重湯養陳薪。投以東阿清，和以北海醇。崖蜜助甘冷，山薑發芳辛。融爲寒食餳，嚥作瑞露珍。丹田自宿火，渴肺還生津。願餉內熱子，一洗胸中塵。
神藥不自閟，羅生滿山澤。日有牛羊憂，歲有野火厄。越俗不好事，過眼等茨棘。青荑春自長，絳珠爛莫摘。短籬護新植，紫筍生卧節。根莖與花實，收拾無棄物。大將玄吾鬢，小則餉我客。似聞朱明洞，中有千歲質。靈厖或夜吠，可見不可索。仙人倘許我，借杖扶衰疾。
越山春始寒，霜菊晚愈好。朝來出細粟，稍覺芳歲老。孤根蔭長松，獨秀無衆草。晨光雖照耀，秋雨半摧倒。先生卧不出，黄葉紛可掃。無人送酒壺，空腹嚼珠寶。香風入牙頰，楚些發天藻。新荑蔚已滿，宿根寒不槁。揚揚弄芳蝶，生死何足道。頗訝昌黎翁，恨爾生不早。
伏波飯薏苡，禦瘴傳神良。能除五溪毒，不救讒言傷。讒言風雨過，瘴癘久亦亡。兩俱不足治，但愛草木長。草木各有宜，珍産駢南荒。絳囊懸荔支，雪粉剖桄榔。不謂蓬荻姿，中有藥與糧。舂爲芡珠圓，炊作菰米香。子美拾橡栗，黄精誑空腸。今吾獨何者，玉粒照座光。
夢回聞雨聲，喜我菜甲長。平明江路濕，並岸飛兩槳。天公真富有，乳膏瀉黄壤。霜根一蕃滋，風葉漸俯仰。未任筐筥載，已作杯盤想。艱難生理窄，一味敢專饗。小摘飯山僧，清安寄真賞。芥藍如菌蕈，脆美牙頰響。白菘類羔豚，冒土出蹯掌。誰能視火候，小竈當自養。
幽尋本無事，獨往意自長。釣魚豐樂橋，采杞逍遙堂。羅浮春欲動，雲日有清光。處處野梅開，家家臘酒香。路逢眇道士，疑是左元放。我欲從之語，恐復化爲羊。
江邊有微行，詰曲背城市。平湖春草合，步到棲禪寺。堂空不見人，老稚掩關睡。所營在一飽，食已寧復事。客來豈無得，施子凈掃地。風松獨不靜，送我作鼓吹。
曉雨暗人日，春愁連上元。水生挑菜渚，煙濕落梅村。小市人歸盡，孤舟鶴踏翻。猶堪慰寂寞，漁火亂黄昏。
北渚集羣鷺，新年何所之。盡歸喬木寺，分占結巢枝。生物會有役，謀生各及時。何當禁畢弋，看引雪衣兒。
海國空自暖，春山無限清。冰溪結瘴雨，雪菌到江城。更待輕雷發，先催凍筍生。豐湖有藤菜，似可敵蓴羹。
小邑浮橋外，青山石岸東。茶槍燒後有，麥浪水前空。萬戶不禁酒，三年真識翁。結茅來此住，歲晚有無同。
荔子幾時熟，花頭今已繁。探春先揀樹，買夏欲論園。居士常携客，參軍許叩門。明年更有味，懷抱带諸孫。
此生太山重，忽作鴻毛遺。三子死一言，所死良已微。賢哉晏平仲，事君不以私。我豈犬馬哉，從君求蓋帷。殺身固有道，大節要不虧。君爲社稷死，我則同其歸。顧命有治亂，臣子得從違。魏顆真孝愛，三良安足希。仕仕豈不榮，有時纏憂悲。所以靖節翁，服此黔婁衣。
秦如馬後牛，呂氏非復嬴。天欲厚其毒，假手李客卿。功成志自滿，積惡如陵京。滅身會有時，徐觀可安行。沙丘一狼狽，笑落冠與纓。太子不少忍，顧非萬人英。魏韓裂智伯，肘足本無聲。胡爲棄成謀，託國此狂生。荆軻不足說，田子老可驚。燕趙多奇士，惜哉亦虛名。殺父囚其母，此豈容天庭。亡秦只三戶，況我數十城。漸離雖不傷，陛戟加周營。至今天下人，愍燕欲其成。廢書一太息，可見千古情。
安心守玄牝，閉眼覓黄庭。問疾來三士，澆愁有半瓶。風松時落蕊，病鶴不梳翎。樽空我歸去，山月照君醒。
新聞妙無多，舊學閑可束。猶當隱季主，未遽逃梅福。空腸吐餘思，靜似蠶綴簇。寸田結初果，秀若銅生綠。荆棘掃誠盡，梨棗憂不熟。高人寧鑄金，下士乃服玉。君看嶺嶠隘，我欲巾笥蓄。曾攀羅浮頂，亦到朱明谷。旋觀真歷塊，歸臥甘破屋。故人老猶仕，世味薄如縠。偶從越女笑，不怕蠻江浴。驚聞尺書到，喜有新詩辱。應憐五管客，曾作八州督。骨銷讒口鑠，膽破獄吏酷。隴雲不易寄，江月乃可掬。遙知清遠寺，不稱空明腹。蹇驢步武碎，短瑟弦柱促。仰看泉落佩，俯聽石響轂。千峰瀉清駛，一往無回躅。狂雷失晤語，過電不容目。要知僧長饑，正坐山少肉。人間無南北，蝸角空出縮。仇池九十九，嵩少三十六。天人同一夢，仙凡無兩錄。陋邦真可老，生理亦粗足。便回爇天焰，長作照海燭。
白雲出山初無心，棲烏何必戀舊林。道人偶愛山水故，縱步不知湖嶺深。空巖已禮百千相，曹溪更欲瞻遺像。要知水味孰冷暖，始信夢時非幻妄。袖中忽出貝葉書，中有璧月綴星珠。人間勝絕略已遍，匡廬南嶺幷西湖。西湖北望三千里，大隄冉冉橫秋水。誦師佳句說南屏，瘴雲應逐秋風靡。胡爲只作十日歡，杖策復尋歸路難。留師筍蕨不足道，悵望荔子何時丹。
觀音妙智力，應感隨緣度。芝師訪東坡，寧辭萬里步。道義妙相契，十年同去住。行窮半世間，又欲浮杯渡。我願焚囊鉢，不作陳俗具。會取却歸時，只是而今路。
昔我初來時，水東有幽宅。晨與鴉鵲朝，暮與牛羊夕。誰令遷近市，日有造請役。歌呼雜閭巷，鼓角鳴枕席。出門無所詣，樂事非宿昔。病瘦獨彌年，束薪與誰析。
洄潭轉碕岸，我作江郊詩。今爲一廛氓，此邦乃得之。葺爲無邪齋，思我無所思。古觀廢已久，白鶴歸何時。我豈丁令威，千歲復還茲。江山朝福地，古人不我欺。
丞相祠堂下，將軍大樹傍。炎雲駢火實，瑞露酌天漿。爛紫垂先熟，高紅掛遠揚。分甘遍鈴下，也到黑衣郎。
羅浮山下四時春，盧橘楊梅次第新。日啖荔支三百顆，不辭長作嶺南人。
滿地春風掃落花，幾番曾醉長官衙。詩成錦繡開胸臆，論極冰霜繞齒牙。別後與誰同把酒，客中無日不思家。田園知有兒孫委，早晚扁舟到海涯。
前年家水東，回首夕陽麗。去年家水西，濕面春雨細。東西兩無擇，緣盡我輒逝。今年復東徙，舊館聊一憩。已買白鶴峰，規作終老計。長江在北戶，雪浪舞吾砌。青山滿牆頭，䰀鬌幾雲髻。雖慚抱朴子，金鼎陋蟬蛻。猶賢柳柳州，廟俎薦丹荔。吾生本無待，俯仰了此世。念念自成劫，塵塵各有際。下觀生物息，相吹等蚊蚋。
凡聖無異居，清濁共此世。心閑偶自見，念起忽已逝。欲知真一處，要使六用廢。桃源信不遠，杖藜可小憩。躬耕任地力，絕學抱天藝。臂雞有時鳴，尻駕無可稅。苓龜亦晨吸，杞狗或夜吠。耘樵得甘芳，齕齧謝炮製。子驥雖形隔，淵明已心詣。高山不難越，淺水何足厲。不如我仇池，高舉復幾歲。從來一生死，近又等癡慧。蒲澗安期境，羅浮稚川界。夢往從之遊，神交發吾蔽。桃花滿庭下，流水在戶外。却笑逃秦人，有畏非真契。
春荑秋莢兩須臾，神藥人間果有無。無鼻何由識薝蔔，有花今始信菖蒲。芳心未飽兩蛺蝶，寒意知鳴幾蟪蛄。記取明年十二節，小兒休更籋霜鬚。
羣鯨貫鐵索，背負橫空霓。首摇翻雪江，尾插崩雲溪。機牙任信縮，漲落隨高低。轆轤卷巨綆，青蛟挂長隄。奔舟免狂觸，脫筏防撞擠。一橋何足云，讙傳廣東西。父老有不識，喜笑爭攀躋。魚龍亦驚逃，雷雹生馬蹄。嗟此病涉久，公私困留稽。姦民食此險，出沒如鳧鷖。似賣失船壺，如去登樓梯。不知百年來，幾人隕沙泥。豈知濤瀾上，安若堂與閨。往來無晨夜，醉病休扶携。使君飲我言，妙割無牛雞。不云二子勞，歎我捐腰犀。我亦壽使君，一言聽扶藜。常當修未壞，勿使後噬臍。
昔橋木千柱，挂湖如斷霓。浮梁陷積淖，破板隨奔溪。笑看遠岸沒，坐覺孤城低。聊因三農隙，稍進百步隄。炎州無堅植，潦水輕推擠。千年誰在者，鐵柱羅浮西。獨有石鹽木，白蟻不敢躋。似開銅駝峰，如鑿鐵馬蹄。岌岌類鞭石，山川非會稽。嗟我久閣筆，不書紙尾鷖。蕭然無尺箠，欲構飛空梯。百夫下一杙，椓此百尺泥。探囊頼故侯，寶錢出金閨。父老喜雲集，簞壺無空携。三日飲不散，殺盡西村雞。似聞百歲前，海近湖有犀。那知陵谷變，枯瀆生茭藜。後來勿忘今，冬涉水過臍。
秋來霜露滿東園，蘆菔生兒芥有孫。我與何曾同一飽，不知何苦食雞豚。
苗而不秀豈其天，不使童烏與我玄。駐景恨無千歲藥，贈行惟有小乘禪。傷心一念償前債，彈指三生斷後緣。歸卧竹根無遠近，夜燈勤禮塔中仙。
白頭蕭散滿霜風，小閣藤牀寄病容。報道先生春睡美，道人輕打五更鐘。
三年瘴海上，越嶠真我家。登山作重九，蠻菊秋未花。惟有黄茅浪，堆壠生坳窊。蜑酒糵衆毒，酸甜如梨樝。何以侑一樽，鄰家饋蛙蛇。亦復强取醉，歡謠雜悲嗟。今年吁惡歲，僵仆如亂麻。此會我雖健，狂風卷朝霞。使我如霜月，孤光掛天涯。西湖不欲往，暮樹號寒鴉。
窮途不擇友，過眼如亂雲。餘子誰復數，坐閱兩使君。共飲去年堂，俯看秋水紋。此水與此人，相追兩沄沄。老去各休息，造化嗟長勤。佳哉此令節，不惜與子分。何以娛我客，游魚在清濆。水師三百指，鐵網欲掩羣。獲多雖一快，買放尤可欣。此樂真不朽，明年我歸耘。
莊周昔貸粟，猶欲舂脫之。魯公亦乞米，炊煮尚不辭。淵明端乞食，亦不避嗟來。嗚呼天下士，死生寄一杯。斗水何所直，遠汲苦姜詩。幸有餘薪米，養此老不才。至味久不壞，可爲子孫貽。
長春如稚女，飄颻倚輕颸。卯酒暈玉頰，紅綃卷生衣。低顔香自斂，含睇意頗微。寧當娣黄菊，未肯姒戎葵。誰言此弱質，閱世觀盛衰。頩然疑薄怒，沃盥未可揮。瘴雨吹蠻風，凋零豈容遲。老人不解飲，短句餘清悲。
堂前種山丹，錯落馬腦盤。堂後種秋菊，碎金收辟寒。草木如有情，慰此芳歲闌。幽人正獨樂，不知行路難。
詩人故多感，花發憶兩京。石榴有正色，玉樹真虛名。粲粲秋菊花，卓爲霜中英。萸盤照重九，纈蕊兩鮮明。
幽居有古意，義井分西牆。誰云三伏熱，止須一杯凉。先生坐忍渴，羣囂自披猖。衆散徐酌飲，逡巡味尤長。
先生飯土塯，無物與劉叉。何以娛醉客，時嗅砌下花。井水分西鄰，竹陰借東家。蕭然行脚僧，一身寄天涯。
新居已覆瓦，無復風雨憂。榿栽與籠竹，小詩亦可求。尚欲煩貳師，刺山出飛流。應須鑿百尺，兩綆載一牛。
但向起時作，還於作處收。蛟龍莫放睡，雷雨直須休。要會無窮火，嘗觀不盡油。夜深人散後，惟有一燈留。
一氣混淪生復生，有形有心即有情。共見利欲飲食事，各有爪牙頭角爭。爭時怒發霹靂火，險處直在嵌巌坑。人僞相加有餘怨，天真喪盡無純誠。徒自取先用極力，誰知所得皆空名。少微處士松柏寒，蓬萊真人冰玉清。山是心兮海爲腹，陽爲神兮陰爲精。渴飲靈泉水，饑食玉樹枝。白虎化坎青龍離，鎖禁姹女關嬰兒。樓臺十二紅玻璃，木公金母相東西。純鉛真汞星光輝，烏升兔降無年期。停顔却老只如此，哀哉世人迷不迷。
北方正氣名袪邪，東郊西應歸中華。離南爲室坎爲家，先凝白雪生黄芽。黄河流駕紫河車，水精池産紅蓮花。赤龍騰霄驚盤蛇，姹女含笑嬰兒呀。十二樓瞰靈泉䨟，華池玉液陰交加。子馳午前無停差，三田聚寶真生涯。龜精鳳髓填谽谺，天地駭有鬼神嗟。一丹休別內外砂，長修久餌須升遐。腸中澄結無餘柤，俗骨變換顔如葩。哀哉世人爭齒牙，指僞爲真正爲哇。輕肥甘美形驕奢，譎詭詐妄言矜誇。遊鱼在網兔在罝，一氣頓盡猶嘔啞。餘生所託誠棲槎，九原枯髀如亂麻。胡不斷衆如鏌鋣，空與利名交撐拏。胡不騰踏如文騧，可惜貪愛相漫洿。真心道意非不嘉，餐金閑暇非虛譁。何須橫議相疵瘕，衆口並發鳴羣鴉。安知聚散同魚蝦，自纏如繭居如蝸。日懷嗔喜甘籠笯，其去死地猶獵豭。吾恨爾見有所遮，海波或至驚井蛙。烏輪即晚蟾影斜，吾時俱睹超雲霞。
聊爲不死五通仙，終了無生一大緣。獨鶴有聲知半夜，老蠶不食已三眠。憐君解比人間夢，許我時逃醉後禪。會與江山成故事，不妨詩酒樂新年。
林行婆家初閉戶，翟夫子舍尚留關。連娟缺月黄昏後，縹緲新居紫翠間。繫悶豈無羅带水，割愁還有劍鋩山。中原北望無歸日，鄰火村舂自往還。
甕間畢卓防偷酒，壁後匡衡不點燈。待鑿平江百尺井，要分清暑一壺冰。佐卿恐是歸來鶴，次律寧非過去僧。他日莫尋王粲宅，夢中來往本何曾。
紅藷與紫芋，遠插牆四周。且放幽蘭香，莫爭霜菊秋。窮冬出甕盎，磊落勝農疇。淇上白玉延，能復過此不。一飽忘故山，不思馬少游。
我生有天祿，玄膺流玉泉。何事陶彭澤，乏酒每形言。仙人與道士，自養豈在繁。但使荆棘除，不憂梨棗愆。我年六十一，頹景薄西山。歲暮似有得，稍覺散亡還。有如千丈松，常苦弱蔓纏。養我歲寒枝，會有解脫年。米盡初不知，但怪饑鼠遷。二子真我客，不醉亦陶然。
海國困蒸溽，新居利高寒。以彼陟降勞，易此寢處乾。但苦江路峻，常慚汲腰酸。矻矻煩四夫，磽磽斲層巒。彌旬得尋丈，下有青石盤。終日但迸火，何時見飛瀾。豐我粲與醪，利汝椎與鑽。山石有時盡，我意殊未闌。今朝僮僕喜，黄土復可摶。晨瓶得雪乳，暮甕停冰湍。我生類如此，何適不艱難。一勺亦天賜，曲肱有餘歡。
我卜我居，居非一朝。龜不吾欺，食此江郊。廢井已塞，喬木干霄。昔人伊何，誰其裔苗。
下有澄潭，可飲可濯。江山千里，供我遐矚。木固無脛，瓦豈有足。陶匠自至，嘯歌相樂。
我視此邦，如洙如沂。邦人勸我，老矣安歸。自我幽獨，倚門或揮。豈無親友，雲散莫追。
旦朝丁丁，誰款我廬。子孫遠至，笑語紛如。剪𩭄垂髫，覆此瓠壺。三年一夢，乃復見余。
共惜相從一寸陰，酒杯雖淺意殊深。且同月下三人影，莫作天涯萬里心。東嶺近開松菊徑，南堂初絕斧斤音。知君善頌如張老，猶望携壺更一臨。
此生真欲老牆陰，却掃都忘歲月深。拔薤已觀賢守政，折蔬聊慰故人心。風流賀監常吳語，憔悴鍾儀獨楚音。治狀兩邦俱第一，潁川歸去肯重臨。
學語雛鶑在柳陰，臨行呼出翠帷深。通家不隔同年面，得路方知異日心。趁著春衫游上苑，要求國手教新音。嶺梅不用催歸騎，截𩍐須防舊所臨。
我見異人，且得異書。挾書從人，何適不娛。羅浮之趾，卜我新居。子非玄德，三顧我廬。
旨酒荔蕉，絕甘分珍。雖云晚接，數面自親。海隅一笑，豈云無人。無酒酤我，或乞其鄰。
將行復止，眷言孜孜。苟有於中，傾倒出之。奕奕千言，粲焉陳詩。觴行筆落，了不容思。
丱妙侍側，兩髦丫分。歌舞壽我，永爲歡欣。曲終悽然，仰視浮雲。此曲此聲，何時復聞。
擊鼓其鏜，船開櫓鳴。顧我而言，雨泣載零。子卿白首，當還西京。遼東萬里，亦歸管寧。
感子至意，託辭西風。吾生一塵，寓形空中。願言謙亨，君子有終。功名在子，何異我躬。
松間旅生茶，已與松俱瘦。茨棘尚未容，蒙翳爭交構。天公所遺棄，百歲仍穉幼。紫筍雖不長，孤根乃獨壽。移栽白鶴嶺，土軟春雨後。彌旬得連陰，似許晚遂茂。能忘流轉苦，戢戢出鳥咮。未任供舂磨，且可資摘嗅。千團輸大官，百餠衒私鬬。何如此一啜，有味出吾囿。
南嶺過雲開紫翠，北江飛雨送淒涼。酒醒夢回春盡日，閉門隠几坐燒香。
門外橘花猶的皪，牆頭荔子已斕斑。樹暗草深人靜處，卷簾敧枕卧看山。
九疑聯綿屬衡湘，蒼梧獨在天一方。孤城吹角烟樹裏，落月未落江蒼茫。幽人拊枕坐歎息，我行忽至舜所藏。江邊父老能說子，白鬚紅頰如君長。莫嫌瓊雷隔雲海，聖恩尚許遥相望。平生學道真實意，豈與窮達俱存亡。天其以我爲箕子，要使此意留要荒。他年誰作輿地志，海南萬里真吾鄉。
時來與物逝，路窮非我止。與子各意行，同落百蠻裏。蕭然兩別駕，各携一穉子。子室有孟光，我室惟法喜。相逢山谷間，一月同卧起。茫茫海南北，粗亦足生理。勸我師淵明，力薄且爲己。微疴坐杯酌，止酒則瘳矣。望道雖未濟，隠約見津涘。從今東坡室，不立杜康祀。
四州環一島，百洞蟠其中。我行西北隅，如度月半弓。登高望中原，但見積水空。此生當安歸，四顧真途窮。眇觀大瀛海，坐詠談天翁。茫茫太倉中，一米誰雌雄。幽懷忽破散，詠嘯來天風。千山動鱗甲，萬谷酣笙鐘。安知非羣仙，鈞天宴未終。喜我歸有期，舉酒屬青童。急雨豈無意，催詩走羣龍。夢雲忽變色，笑電亦改容。應怪東坡老，顔衰語徒工。久矣此妙聲，不聞蓬萊宮。
我少即多難，邅回一生中。百年不易滿，寸寸彎强弓。老矣復何言，榮辱今兩空。泥洹尚一路，所向餘皆窮。似聞崆峒西，仇池迎此翁。胡爲適南海，復駕垂天雄。下視九萬里，浩浩皆積風。回望古合州，屬此琉璃鐘。離別何足道，我生豈有終。渡海十年歸，方鏡照兩童。還鄉亦何有，暫假壺公龍。峨眉向我笑，錦水爲君容。天人巧相勝，不獨數子工。指點昔遊處，蒿萊生故宮。
痿人常念起，夫我豈忘歸。不敢夢故山，恐興墳墓悲。生世本暫寓，此身念念非。鵝城亦何有，偶拾鶴毳遺。窮魚守故沼，聚沫猶相依。大兒當門戶，時節供丁推。夢與鄰翁言，憫默憐我衰。往來付造物，未用相招麾。
夜夢嬉游童子如，父師檢責驚走書。計功當畢春秋餘，今乃粗及桓莊初。怛然悸寤心不舒，起坐有如掛鈎魚。我生紛紛嬰百緣，氣固多習獨此偏。棄書事君四十年，仕不顧留書繞纏。自視汝與丘孰賢，易韋三絕丘猶然，如我當以犀革編。
平生我與爾，舉意輒相然。豈止磁石針，雖合猶有間。此外一子由，出處同偏僊。晚景最可惜，分飛海南天。糾纆不吾欺，寧此憂患先。顧引一杯酒，誰謂無往還。寄語海北人，今日爲何年。醉裏有獨覺，夢中無雜言。
阿堵不解醉，誰歟此頹然。誤入無功鄉，掉臂嵇阮間。飲中八仙人，與我俱得仙。淵明豈知道，醉語忽談天。偶見此物真，遂超天地先。醉醒可還酒，此覺無所還。清風洗徂暑，連雨催豐年。牀頭伯雅君，此子可與言。
聞有古學舍，竊懷淵明欣。攝衣造兩塾，窺戶無一人。邦風方杞夷，廟貌猶殷因。先生饌已缺，弟子散莫臻。忍饑坐談道，嗟我亦晚聞。永言百世祀，未補平生勤。今此復何國，豈與陳蔡鄰。永愧虞仲翔，弦歌滄海濱。
糴米買束薪，百物資之市。不緣耕樵得，飽食殊少味。再拜請邦君，願受一廛地。知非笑昨夢，食力免內愧。春秧幾時花，夏稗忽已穟。悵焉撫耒耜，誰復識此意。
咨爾漢黎，均是一民。鄙夷不訓，夫豈其真。怨憤劫質，尋戈相因。欺謾莫訴，曲自我人。
天禍爾土，不麥不稷。民無用物，珍怪是植。播厥熏木，腐餘是穡。貪夫污吏，鷹摯狼食。
豈無良田，膴膴平陸。獸蹤交締，鳥喙諧穆。驚麏朝射，猛豨夜逐。芋羹藷糜，以飽耆宿。
聽我苦言，其福永久。利爾耝耜，好爾鄰偶。斬艾蓬藋，南東其畝。父兄搢梃，以抶游手。
天不假易，亦不汝匱。春無遺勤，秋有厚冀。雲舉雨决，婦姑畢至。我良孝愛，袒跣何愧。
逸諺戲侮，博弈頑鄙。投之生黎，俾勿冠履。霜降稻實，千箱一軌。大作爾社，一醉醇美。
五日一見花豬肉，十日一遇黄雞粥。土人頓頓食藷芋，薦以薰鼠燒蝙蝠。舊聞蜜唧嘗嘔吐，稍近蝦蟆緣習俗。十年京國厭肥羜，日日烝花壓紅玉。從來此腹負將軍，今者固宜安脫粟。人言天下無正味，蝍蛆未遽賢麋鹿。海康別駕復何爲，帽寬带落驚童僕。相看會作兩臞仙，還鄉定可騎黄鵠。
病怯腥鹹不買魚，爾來心腹一時虛。使君不復憐烏攫，屬國方將掘鼠餘。老去獨收人所棄，悠哉時到物之初。從今免被孫郎笑，絳帕蒙頭讀道書。
九日獨何日，欣然愜平生。四時靡不佳，樂此古所名。龍山憶孟子，栗里懷淵明。鮮鮮霜菊艷，溜溜糟牀聲。閑居知令節，樂事滿餘齡。登高望雲海，醉覺三山傾。長歌振履商，起舞带索榮。坎坷識天意，淹留見人情。但願飽秔稌，年年樂秋成。
有客叩我門，繫馬門前柳。庭空鳥雀散，門閉客立久。主人枕書卧，夢我平生友。忽聞剝啄聲，驚散一杯酒。倒裳起謝客，夢覺兩愧負。坐談雜今古，不答顔愈厚。問我何處來，我來無何有。
酒盡君可起，我歌已三終。由來竹林人，不數濤與戎。有酒從孟公，慎勿從揚雄。崎嶇頌沙麓，塵埃污西風。昔我未嘗達，今者亦安窮。窮達不到處，我在阿堵中。
客去室幽幽，服鳥來座隅。引吭伸兩翅，太息意不舒。吾生如寄耳，何者爲吾廬。去此復何之，少安與汝居。夜中聞長嘯，月露荒榛蕪。無問亦無答，吉凶兩何如。
少年好遠遊，蕩志隘八荒。九夷爲藩籬，四海環我堂。盧生與若士，何足期渺茫。稍喜海南州，自古無戰場。奇峰望黎母，何異嵩與邙。飛泉瀉萬仞，舞鶴雙低昂。分流未入海，膏澤彌此方。芋魁倘可飽，無肉亦奚傷。
馮冼古烈婦，翁媼國於茲。策勳梁武後，開府隋文時。三世更險易，一心無磷緇。錦繖平積亂，犀渠破餘疑。廟貌空復存，碑版漫無辭。我欲作銘誌，慰此父老思。遺民不可問，僂句莫予欺。犦牲菌雞卜，我當一訪之。銅鼓壺盧笙，歌此送迎詩。
沉香作庭燎，甲煎粉相和。豈若炷微火，縈烟嫋清歌。貪人無饑飽，胡椒亦求多。朱劉兩狂子，隕墜如風花。本欲竭澤漁，奈此明年何。
雞窠養鶴髮，及與唐人遊。來孫亦垂白，頗識李崖州。再逢盧與丁，閱世真東流。斯人今在亡，未遽掩一丘。我師吳季子，守節到晚周。一見春秋末，渺焉不可求。
城南有荒池，瑣細誰復採。幽姿小芙蕖，香色獨未改。欲爲中州信，浩蕩絕雲海。遥知玉井蓮，落蕊不相待。攀躋及少壯，已失那容悔。
黎山有幽子，形槁神獨完。負薪入城市，笑我儒衣冠。生不聞詩書，豈知有孔顔。翛然獨往來，榮辱未易關。日暮鳥獸散，家在孤雲端。問答了不通，歎息指屢彈。似言君貴人，草莽栖龍鸞。遺我古貝布，海風今歲寒。
瓶居本近危，甑墜知不完。夢求亡楚弓，笑解適越冠。忽然返自照，識我本來顔。歸路在脚底，殽潼失重關。屢從淵明遊，雲山出毫端。借君無弦琴，寓我非指彈。豈惟舞獨鶴，便可攝飛鸞。還將嶺茅瘴，一洗月闕寒。
仙山佛國本同歸，世路玄關兩背馳。到處不妨閑卜築，流年自可數期頤。遥知小檻臨廛市，定有新松長棘茨。誰道茅簷劣容膝，海天風雨看紛披。
白髮蒼顔自照盆，董生端合是前身。獨棲高閣多辭客，爲著新書未絕麟。小醉易醒風力軟，安眠無夢雨聲新。長歌自誷真堪笑，底處人間是所欣。
天教日飲欲全絲，美酒生林不待儀。自漉疏巾邀醉客，更將空殻付冠師。規模簡古人爭看，簪導輕安髮不知。更著短簷高屋帽，東坡何事不違時。
停雲在空，黯其將雨。嗟我懷人，道修且阻。眷此區區，俯仰再撫。良辰過鳥，逝不我佇。
颶作海渾，天水溟濛。雲屯九河，雪立三江。我不出門，寤寐北窗。念彼海康，神馳往從。
凜然清癯，落其驕榮。饋奠化之，廓兮忘情。萬里遲子，晨興宵征。遠虎在側，以寧先生。
當歡有餘樂，在戚亦頹然。淵明得此理，安處故有年。嗟我與先生，所賦良奇偏。人間少宜適，惟有歸耘田。我昔墮軒冕，毫釐真市廛。困來卧重裀，憂愧自不眠。如今破茅屋，一夕或三遷。風雨睡不知，黄葉滿枕前。寧當出怨句，慘慘如孤烟。但恨不早悟，猶推淵明賢。
故山不可到，飛夢隔五嶺。真游有黄庭，閉目寓兩景。室空無可照，火滅膏自冷。披衣起視夜，海闊河漢永。西窗半明月，散亂梧楸影。良辰不可繫，逝水無留騁。我苗期後枯，持此一念靜。
真人有妙觀，俗子多妄量。區區勸粒食，此豈知子房。我非徒跣相，終老懷未央。兔死縛淮陰，狗功指平陽。哀哉亦何羞，世路皆羊腸。
相如偶一官，嗤鄙蜀父老。不記犢鼻時，滌器混傭保。著書曾幾何，渴肺灰土燥。琴臺有遺魄，笑我歸不早。作書遺故人，皎皎我懷抱。餘生幸無愧，可與君平道。
孟德黠老狐，姦言嗾鴻豫。哀哉喪亂世，梟鸞各騰翥。逝者知幾人，文舉獨不去。天方斲漢室，豈計一郗慮。昆蟲正相齧，乃比藺相如。我知公所坐，大名難久住。細德方險微，豈有容公處。既往不可悔，庶爲來者懼。
博大古真人，老聃關尹喜。獨立萬物表，長生乃餘事。稚川差可近，倘有接物意。我頃登羅浮，物色恐相值。徘徊朱明洞，沙水自清駛。滿把菖蒲根，歎息復棄置。
藍喬近得道，常苦世褊迫。西遊王屋山，不踐長安陌。爾來寧復見，鳥道度太白。昔與吳遠遊，同藏一瓢窄。潮陽隔雲海，歲晚倘見客。伐薪供養火，看作棲鳳宅。
南榮晚聞道，未肯化庚桑。陶頑鑄强獷，枉費塵與糠。越子古成之，韓生教休糧。參同得靈鑰，九鎖啟伯陽。鵝城見諸孫，貧苦我爲傷。空餘焦先室，不傳元化方。遺像似李白，一奠臨江觴。
餘齡難把玩，妙解寄筆端。常恐抱永歎，不及丘明遷。親友復勸我，放心餞華顛。虛名非我有，至味知誰餐。思我無所思，安能觀諸緣。已矣復何歎，舊說易兩篇。
申韓本自聖，陋古不復稽。巨君縱獨慾，借經作巌崖。遂令青衿子，珠璧人人懷。鑿齒井蛙耳，信謂天可彌。大道久分裂，破碎日愈離。我如終不言，誰悟角與羈。吾琴豈得已，昭氏有成虧。
我昔登朐山，出日觀滄凉。欲濟東海縣，恨無石橋梁。今茲黎母國，何異于公鄉。蠔浦既黏山，暑路亦飛霜。所欣非自誷，不怨道里長。
幽芳本長春，暫瘁如蝕月。且當付造物，未易料枯枿。也知宿根深，便作紫筍茁。乘時出婉娩，爲我暖栗冽。先生早貴重，廟論推英拔。而今城東瓜，不記召南茇。陋居有遠寄，小圃無闊躡。還爲久處計，坐待行年匝。臘果綴梅枝，春杯浮竹葉。誰言一萌動，已覺萬木活。聊將玉蕊新，插向綸巾折。
茅茨破不補，嗟子乃爾貧。菜肥人愈瘦，竈閑井常勤。我欲致薄少，解衣勸坐人。臨池作虛堂，雨急瓦聲新。客來有美載，果熟多幽欣。丹荔破玉膚，黄柑溢芳津。借我三畝地，結茅爲子鄰。鴂舌倘可學，化爲黎母民。
我非皇甫謐，門人如摯虞。不持兩鴟酒，肯借一車書。欲令海外士，觀經似鴻都。結髮事文史，俯仰六十踰。老馬不耐放，長鳴思服輿。故知根塵在，未免病藥俱。念君千里足，歷塊猶踟躕。好學真伯業，比肩可相如。此書久已熟，救我今荒蕪。顧慚桑榆迫，久厭詩書娛。奏賦病未能，草玄老更疏。猶當距楊墨，稍欲懲荆舒。
曳杖入寺門，輯杖挹世尊。我是玉堂仙，謫來海南村。多生宿業盡，一氣中夜存。旦隨老鴉起，饑食扶桑暾。光圓摩尼珠，照耀玻璃盆。來從佛印可，稍覺魔忙奔。閑看樹轉午，坐到鐘鳴昏。斂收平生心，耿耿聊自溫。
瘴霧三年恬不怪，反畏北風生體疥。朝來縮頸似寒鴉，焰火生薪聊一快。紅波翻屋春風起，先生默坐春風裏。浮空眼纈散雲霞，無數心花發桃李。翛然獨覺午窗明，欲覺猶聞醉鼾聲。回首向來蕭瑟處，也無風雨也無晴。
燈燼不挑垂暗蕊，爐灰重撥尚餘薰。清風欲發鴉翻樹，缺月初升犬吠雲。閉眼此心新活計，隨身孤影舊知聞。雷州別駕應危坐，跨海清光與子分。
安眠海自運，浩浩朝黄宮。日出露未晞，鬰鬰濛霜松。老櫛從我久，齒疏含清風。一洗耳目明，習習萬竅通。少年苦嗜睡，朝謁常匆匆。爬搔未云足，已困冠巾重。何異服轅馬，沙塵滿風騣。琱鞍響珂月，實與杻械同。解放不可期，枯柳豈易逢。誰能書此樂，獻與腰金翁。
蒲團蟠兩膝，竹几閣雙肘。此間道路熟，徑到無何有。身心兩不見，息息安且久。睡蛇本亦無，何用鈎與手。神凝疑夜禪，體適劇卯酒。我生有定數，祿盡空餘壽。枯楊不飛花，膏澤回衰朽。謂我此爲覺，物至了不受。謂我今方夢，此心初不垢。非夢亦非覺，請問希夷叟。
長安大雪年，束薪抱衾裯。雲安市無井，斗水寬百憂。今我逃空谷，孤城嘯鵂鶹。得米如得珠，食菜不敢留。況有松風聲，釜鬲鳴颼颼。瓦盎深及膝，時復冷暖投。明燈一爪剪，快若鷹辭鞲。天低瘴雲重，地薄海氣浮。土無重膇藥，獨以薪水瘳。誰能更包裹，冠履裝沐猴。
使君置酒莫相違，守舍何妨獨掩扉。靜看月窗盤蜥蜴，卧聞風幔落伊威。燈花結盡吾猶夢，香篆消時汝欲歸。搔首凄凉十年事，傳柑歸遺滿朝衣。
理髮千梳浄，風晞勝湯沐。閉息萬竅通，霧散名乾浴。頹然語默喪，靜見天地復。時令具薪水，漫欲濯腰腹。陶匠不可求，盆斛何由足。老雞卧糞土，振羽雙瞑目。倦馬𩥇風沙，奮鬣一噴玉。垢浄各殊性，快愜聊自沃。雲母透蜀紗，琉璃瑩蘄竹。稍能夢中覺，漸使生處熟。楞嚴在牀頭，妙偈時仰讀。返流歸照性，獨立遺所矚。未知仰山禪，已就季主卜。安心會自得，助長毋相督。
今日散幽憂，彈冠及新沐。況聞萬里孫，已報三日浴。朋來四男子，大壯泰臨復。開書喜見面，未飲春生腹。無官一身輕，有子萬事足。舉家傳吉夢，殊相驚凡目。爛爛開眼電，磽磽峙頭玉。但令强筋骨，可以耕衍沃。不須富文章，端解耗楮竹。君歸定何日，我計久已熟。長留五車書，要使九子讀。簞瓢有內樂，軒冕無流矚。人言适似我，窮達已可卜。早謀二頃田，莫待八州督。
我似老牛鞭不動，雨滑泥深四蹄重。汝如黄犢走却來，海闊山高百程送。庶幾門戶有八慈，不恨居鄰無二仲。他年汝曹笏滿牀，中夜起舞踏破甕。會當洗眼看騰躍，莫指癡腹笑空洞。譽兒雖是兩翁癖，積德已自三世種。豈惟萬一許生還，尚恐九十煩珍從。六子晨耕簞瓢出，衆婦夜績燈火共。春秋古史乃家法，詩筆離騷亦時用。但令文字還照世，糞土腐餘安足夢。
天地有常運，日月無閑時。孰居無事中，作止推行之。細察我與汝，相因以成茲。忽然乘物化，豈與生滅期。夢時我方寂，偃然無所思。胡爲有哀樂，輒復隨漣洏。我舞汝凌亂，相應不少疑。還將醉時語，答我夢中辭。
丹青寫君容，常恐畫師拙。我依月燈出，相肖兩奇絕。妍媸本在君，我豈相媚悅。君如火上煙，火盡君乃別。我如鏡中像，鏡壞我不滅。雖云附陰晴，了不受寒熱。無心但因物，萬變豈有竭。醉醒皆夢耳，未用議優劣。
二子本無我，其初因物著。豈惟老變衰，念念不如故。知君非金石，安得長託附。莫從老君言，亦莫用佛語。仙山與佛國，終恐無是處。甚欲隨陶翁，移家酒中住。醉醒要有盡，未易逃諸數。平生逐兒戲，處處餘作具。所至人聚觀，指目生毀譽。如今一弄火，好惡都焚去。既無負載勞，又無寇攘懼。仲尼晚乃覺，天下何思慮。
喬木卷蒼藤，浩浩崩雲積。謝家堂前燕，對語悲宿昔。仰看桄榔樹，玄鶴舞長翮。新年結荔子，主人黄壤隔。溪陰宜館我，稍省薪水役。相如賣車騎，五畝亦可易。但恐鵩鳥來，此生還蕩析。誰能插籬槿，護此殘竹柏。
老鴉銜肉紙飛灰，萬里家山安在哉。蒼耳林中太白過，鹿門山下德公回。管寧投老終歸去，王式當年本不來。記取城南上巳日，木棉花落刺桐開。
往歲追歡地，寒窗夢不成。笑談驚半夜，風雨暗長檠。雞唱山椒曉，鐘鳴霜外聲。只今那復見，彷彿似三生。
五老峰前，白鶴遺址。長松蔭庭，風日清美。我時獨游，不逢一士。誰歟棋者，戶外屨二。不聞人聲，時聞落子。紋枰坐對，誰究此味。空鈎意釣，豈在魴鯉。小兒近道，剝啄信指。勝固欣然，敗亦可喜。優哉游哉，聊復爾耳。
萬劫互起滅，百年一踟躇。漂流四十年，今乃言卜居。且喜天壤間，一席亦吾廬。稍理蘭桂叢，盡平狐兔墟。黄櫞出舊枿，紫茗抽新畬。我本早衰人，不謂老更劬。邦君助畚鍤，鄰里通有無。竹屋從低深，山窗自明疏。一飽便終日，高眠忘百須。自笑四壁空，無妻老相如。
朝陽入北林，竹樹散疏影。短籬尋丈間，寄我無窮境。舊居無一席，逐客猶遭屏。結茅得茲地，翳翳村巷永。數朝風雨凉，畦菊發新穎。俯仰可卒歲，何必謀二頃。
幽居亂蛙黽，生理半人禽。跫然已可喜，况聞弦誦音。兒聲自圓美，誰家兩青衿。且欣集齊咻，未敢笑越吟。九齡起韶石，姜子家日南。吾道無南北，安知不生今。海闊尚挂斗，天高欲橫參。荆榛短牆缺，燈火破屋深。引書與相和，置酒仍獨斟。可以侑我醉，琅然如玉琴。
我牆東北隅，張王維老穀。樹先樗櫟大，葉等桑柘沃。流膏馬乳漲，墮子楊梅熟。胡爲尋丈地，養此不材木。蹶之得輿薪，規以種松菊。靜言求其用，略數得五六。膚爲蔡侯紙，子入桐君錄。黄繒練成素，黝面頮作玉。灌灑蒸生菌，腐餘光吐燭。雖無傲霜節，幸免狂酲毒。孤根信微陋，生理有倚伏。投斧爲賦詩，德怨聊相贖。
蓬頭三獠奴，誰謂愿且端。晨興灑掃罷，飽食不自安。願治此圃畦，少資主游觀。晝功不自覺，夜氣乃潛還。早韭欲爭春，晚菘先破寒。人間無正味，美好出艱難。早知農圃樂，豈有非意干。尚恨不持鋤，未免騂我顔。此心苟未降，何適不間關。休去復歇去，菜食何所歎。
聚糞西垣下，鑿泉東垣隈。勞辱何時休，宴安不可懷。天公豈相喜，雨霽與意諧。黄菘養土膏，老楮生樹雞。未忍便烹煮，繞觀日百回。跨海得遠信，冰盤鳴玉哀。茵蔯點膾縷，照坐如花開。一與蜑叟醉，蒼顔兩摧頹。齒根日浮動，自與粱肉乖。食菜豈不足，呼兒拆雞棲。
香似龍涎仍釅白，味如牛乳更全清。莫將南海金虀膾，輕比東坡玉糝羹。
海南無冬夏，安知歲將窮。時時小摇落，榮悴俯仰中。上天信包荒，佳植無由豐。鉏耰代肅殺，有擇非霜風。手栽蘭與菊，侑我清宴終。擷芳眼已明，飲酒腹尚沖。草去土自隤，井深牆愈隆。勿笑一畝園，蟻垤齊衡嵩。
謫居澹無事，何異老且休。雖過靖節年，未失斜川游。春江淥未波，人卧船自流。我本無所適，泛泛隨鳴鷗。中流遇洑洄，捨舟步層丘。有口可與飲，何必逢我儔。過子詩似翁，我唱而輒酬。未知陶彭澤，頗有此樂不。問點爾何如，不與聖同憂。問翁何所笑，不爲由與求。
上天不難知，好惡與我一。方其未定間，人力破陰騭。小忍待其定，報應真可必。季氏生而仁，觀過見其實。端如柳下惠，焉往不三黜。天有時而定，壽考未易畢。兒孫七男子，次第皆逢吉。遥知設羅門，獨掩懸罄室。回思十年事，無愧篋中筆。但願白髮兄，年年作生日。
靈壽扶孔光，菊潭飲伯始。雖云閑草木，豈樂蒙此耻。一時偶收用，千載相瘢疻。海南無嘉植，野果名黄子。堅瘦多節目，天材任操倚。嗟我始剪裁，世用或緣此。貴從老夫手，往配先生几。相從歸故山，不愧仙人杞。
孤生知永棄，末路嗟長勤。久安儋耳陋，日與雕題親。海國此奇士，官居我東鄰。卯酒無虛日，夜棋有達晨。小甕多自釀，一瓢時見分。仍將對牀夢，伴我五更春。暫聚水上萍，忽散風中雲。恐無再見日，笑談來生因。空吟清詩送，不救歸裝貧。
風濤戰扶胥，海賊橫泥子。胡爲犯二怖，博此一笑喜。問君奚所欲，欲談仁義耳。我才不逮人，所有聊足己。安能相付與，過聽君誤矣。霜風掃瘴毒，冬日稍清美。年來萬事足，所欠惟一死。澹然兩無求，滑浄空棐几。
半醒半醉問諸黎，竹刺藤梢步步迷。但尋牛矢覓歸路，家在牛欄西復西。
總角黎家三四童，口吹葱葉送迎翁。莫作天涯萬里意，溪邊自有舞雩風。
符老風情奈老何，朱顔減盡鬢絲多。投梭每困東鄰女，換扇惟逢春夢婆。
倦枕厭長夜，小窗終未明。孤村一犬吠，殘月幾人行。衰鬢久已白，旅懷空自清。荒園有絡緯，虛織竟何成。
胸中有佳處，海瘴不能腓。三年無所愧，十口今同歸。汝去莫相憐，我生本無依。相從大塊中，幾合幾分違。莫作往來相，而生愛見悲。悠悠含山日，炯炯留清輝。懸知冬夜長，不恨晨光遲。夢中與汝別，作詩記忘遺。
留燈坐達曉，要與影晤言。下帷對古人，何暇復窺園。使君本學武，少誦十三篇。頗能口擊賊，戈戟亦森然。才智誰不如，功名歎無緣。獨來向我說，憤懣當奚宣。一見勝百聞，往鏖臯蘭山。白衣挾三矢，趁此征遼年。
寂寂東坡一病翁，白鬚蕭散滿霜風。小兒誤喜朱顔在，一笑那知是酒紅。
北船不到米如珠，醉飽蕭條半月無。明日東家當祭竈，隻雞斗酒定膰吾。
貧家浄掃地，貧女好梳頭。下士晚聞道，聊以拙自修。叩門有佳客，一飯相邀留。舂炊勿草草，此客未易媮。慎勿用勞薪，感我如薰蕕。德人抱衡石，銖黍安可廋。
老去仍棲隔海村，夢中時見作詩孫。天涯已慣逢人日，歸路猶欣過鬼門。三策已應思賈讓，孤忠終未赦虞翻。典衣剩買河源米，屈指新篘作上元。
不用長愁挂月村，檳榔生子竹生孫。新巢語燕還窺研，舊雨來人不到門。春水蘆根看鶴立，夕陽楓葉見鴉翻。此生念念隨泡影，莫認家山作本元。
自撥牀頭一甕雲，幽人先已醉濃芬。天門冬熟新年喜，麴米春香並舍聞。菜圃漸疏花漠漠，竹扉斜掩雨紛紛。擁裘睡覺知何處，吹面東風散纈紋。
載酒無人過子雲，年來家醖有奇芬。醉鄉杳杳誰同夢，睡息齁齁得自聞。口業向詩猶小小，眼花因酒尚紛紛。點燈更試淮南語，泛溢東風有縠紋。
賓鴻社燕巧相違，白鶴峰頭白板扉。石建方欣洗牏厠，姜龐不解歎蠨蝛。一龕京口嗟春夢，萬炬錢塘憶夜歸。合浦賣珠無復有，當年笑我泣牛衣。
粲粲五色羽，炎方鳳之徒。青黄縞玄服，翼衛兩紱朱。仁心知閔農，常告雨霽符。我窮惟四壁，破屋無瞻烏。惠然此粲者，來集竹與梧。鏘鳴如玉佩，意欲相嬉娛。寂寞兩黎生，食菜真臞儒。小圃散春物，野桃陳雪膚。舉杯得一笑，見此紅鸞雛。高情如飛仙，未易握粟呼。胡爲去復來，眷眷豈屬吾。回翔天壤間，何必懷此都。
老可能爲竹寫真，小坡今與石傳神。山僧自覺菩提長，心境都將付卧輪。
散木支離得自全，交柯蚴蟉欲相纏。不須更說能鳴雁，要以空中得盡年。
倦看澀勒暗蠻村，亂棘孤藤束瘴根。惟有長身六君子，猗猗猶得似淇園。
安期本策士，平日交蒯通。嘗干重瞳子，不見隆準公。應如魯仲連，抵掌吐長虹。難堪踞牀洗，寧挹扛鼎雄。事既兩大繆，飄然籋遺風。乃知經世士，出世或乘龍。豈比山澤臞，忍饑啖柏松。縱使偶不死，正堪爲僕僮。茂陵秋風客，望祖猶蟻蜂。海上如瓜棗，可聞不可逢。
山翁不復見新詩，疑是河南石壁曦。海水豈容鯨飲盡，然犀何處覓瓊枝。
今日復何日，高槐布初陰。良辰非虛名，清和盈我襟。孺子卷書坐，誦詩如鼓琴。却去四十年，玉顔如汝今。閉戶未嘗出，出爲鄰里欽。家世事酌古，百史手自斟。當年二老人，喜我作此音。淮德入我夢，角羈未勝簪。孺子笑問我，君何念之深。
雀鷇含淳音，竹萌抱靜節。誦我先君詩，肝肺爲澄澈。猶如鳴鶴和，未作獲麟絕。願因騎鯨李，追此御風列。丈夫貴出世，功名豈人傑。家書三萬卷，獨取服食訣。地行即空飛，何必挾日月。
無事此靜坐，一日似兩日。若活七十牛，便是百四十。黄金幾時成，白髮日夜出。開眼三千秋，速如駒過隙。是故東坡老，貴汝一念息。時來登此軒，目送過海席。家山歸未能，題詩寄屋壁。
魏王大瓢實五石，種成濩落將安適。可憐公子持十牛，海上三年竟何得。先生少負不羈才，從車數到單于臺。天山直欲三箭取，白衣將軍何人哉。夜逢怪石曾飲羽，戲中戟枝何足數。誓將馬革裹尸還，肯學班超苦兒女。封侯衛霍知幾許，老矣先生困羈旅。酒酣聊復說平生，結襪猶堪一再鼓。棄書捐劍學萬人，紈袴儒冠皆誤身。窮途政似不龜手，與世羞爲西子顰。如今惟有談天口，雲夢胸中吞八九。世間萬事寄黄粱，且與先生說烏有。
南海神龜三千歲，兆協朋從生慶喜。智能周物不周身，未免人鑽七十二。誰能用爾作小冠，岣嶁耳孫創其製。君今此去寧復來，欲慰相思時整視。
馬迹車輪滿四方，若爲閉著小茅堂。安心欲捉左元放，癡疾還同顧長康。
江令蒼苔圍故宅，謝家語燕集華堂。先生笑說江南事，只有青山繞建康。
虞人非其招，欲往畏簡書。穆生責醴酒，先見我不如。江左古弱國，强臣擅天衢。淵明墮詩酒，遂與功名疏。我生值良時，朱金義當紆。天命適如此，幸收廢棄餘。獨有愧此翁，大名難久居。不思犧牛龜，兼取熊掌魚。北郊有大賚，南冠解囚拘。眷言羅浮下，白鶴返故廬。
命駕欲何向，欣欣春木榮。世人無往復，鄉老有將迎。雲內流泉遠，風前飛鳥輕。相携就衡宇，酌酒話交情。
涉世恨形役，告休成老夫。良欣就歸路，不復向迷途。去去徑猶菊，行行田欲蕪。情親有還往，清酒引樽壺。
與世不相入，膝琴聊自歡。風光歸笑傲，雲物寄游觀。言話審無倦，心懷良獨安。東皋清有趣，植杖日盤桓。
雲岫不知遠，巾車行復前。僕夫尋老木，童子引清泉。矯首獨傲世，委心還樂天。農夫告春事，扶老向良田。
世事非吾事，駕言歸路尋。向時迷有命，今日悟無心。庭內菊歸酒，窗前風入琴。寓形知已老，猶未倦登臨。
富貴良非願，鄉關歸去休。携琴已尋壑，載酒復經丘。翳翳景將入，涓涓泉欲流。老農人不樂，我獨與之游。
觴酒命童僕，言歸無復留。輕車尋絕壑，孤棹入清流。乘化欲安命，息交還絕游。琴書樂三徑，老矣亦何求。
歸去復歸去，帝鄉安可期。鳥還知已倦，雲出欲何之。入室還携幼，臨流亦賦詩。春風吹獨往，不是傲親知。
役役倦人事，來歸車載奔。征夫問前路，稚子候衡門。入息亦詩策，出游常酒樽。交親書已絕，雲壑自相存。
寄傲疑今是，求榮感昨非。聊欣樽有酒，不恨室無衣。丘壑世情遠，田園生事微。柯庭還獨眄，時有鳥歸飛。
空中細莖插天芒，不生沮澤生陵岡。涉閱四氣更六陽，森然不受螟與蝗。飛龍御月作秋凉，蒼波改色屯雲黄。天旋雷動玉塵香，起溲十裂照坐光。跏趺牛噍安且詳，動摇天關出瓊漿。壬公飛空丁女藏，三伏遇井了不嘗。釀爲真一和而莊，三杯儼如侍君王。湛然寂照非楚狂，終身不入無功鄉。
活水還須活火烹，自臨釣石取深清。大瓢貯月歸春甕，小杓分江入夜瓶。雪乳已翻煎處脚，松風忽作瀉時聲。枯腸未易禁三椀，坐聽荒城長短更。
我本海南民，寄生西蜀州。忽然跨海去，譬如事遠游。平生生死夢，三者無劣優。知君不再見，欲去且少留。
霹靂收威暮雨開，獨憑闌檻倚崔嵬。垂天雌霓雲端下，快意雄風海上來。野老已歌豐歲語，除書欲放逐臣回。殘年飽飯東坡老，一壑能專萬事灰。
烏喙本海獒，幸我爲之主。食餘已瓠肥，終不憂鼎俎。晝馴識賓客，夜悍爲門戶。知我當北還，掉尾喜欲舞。跳踉趁童僕，吐舌喘汗雨。長橋不肯躡，徑渡清深浦。拍浮似鵝鴨，登岸劇虓虎。盜肉亦小疵，鞭箠當貰汝。再拜謝厚恩，天不遣言語。何當寄家書，黄耳定乃祖。
倦客愁聞歸路遥，眼明飛閣俯長橋。貪看白鷺橫秋浦，不覺青林沒晚潮。
餘生欲老海南村，帝遣巫陽招我魂。杳杳天低鶻沒處，青山一髮是中原。
泂酌彼兩泉，挹彼注茲。一瓶之中，有澠有淄。以瀹以烹，衆喊莫齊。自江徂海，浩然無私。豈弟君子，江海是儀。既味我泉，亦嚌我詩。
參橫斗轉欲三更，苦雨終風也解晴。雲散月明誰點綴，天容海色本澄清。空餘魯叟乘桴意，粗識軒轅奏樂聲。九死南荒吾不恨，茲游奇絕冠平生。
芒鞋不踏利名場，一葉輕舟寄淼茫。林下對牀聽夜雨，靜無燈火照凄凉。
龍眼與荔支，異出同父祖。端如甘與橘，未易相可否。異哉西海濱，琪樹羅玄圃。纍纍似桃李，一一流膏乳。坐疑星隕空，又恐珠還浦。圖經未嘗說，玉食遠莫數。獨使皴皮生，弄色映琱俎。蠻荒非汝辱，幸免妃子污。
中郎不眠仰看屋，得此古椽圍尺竹。輪囷濩落非笛材，剖作袖琴徽軫足。流傳幾處到淵明，卧枕綸巾酒新漉。孤鸞別鵠誰復聞，鼻息齁齁自成曲。
清眸作金徽，素齒爲玉軫。響泉竟何用，金带常苦窘。斕斑漬珠璫，宛轉堆雲鬒。君若安七絃，應彈卓氏引。
孤雲出岫豈求伴，錫杖凌空自要飛。爲問庭松尚西指，不知老奘幾時歸。
携兒過嶺今七年，晚途更著黎衣冠。白頭穿林要藤帽，赤脚渡水須花縵。不愁故人驚絕倒，但使俚俗相恬安。見君合浦如夢寐，挽鬚握手俱汍瀾。妻縫接䍦霧縠細，兒送琴枕冰徽寒。無絃且寄陶令意，倒載猶作山公看。我懷汝陰六一老，眉宇秀發如春巒。羽衣鶴氅古仙伯，岌岌兩柱扶霜紈。至今畫像作此服，凜如退之加渥丹。爾來前輩皆鬼錄，我亦带脫巾敧寬。作詩頗似六一語，往往亦带梅翁酸。
編萑以苴豬，墐塗以塗之。小餠如嚼月，中有酥與飴。懸知合浦人，長誦東坡詩。好在真一酒，爲我醉宗資。
孤松吟風細泠泠，獨繭長繅女媧笙。陋哉石鼎逢彌明，蚯蚓竅作蒼蠅聲。瓶中宮商自相賡，昭文無虧亦無成。東坡醉熟呼不醒，但云作勞吾耳鳴。
晚途流落不堪言，海上春泥手自翻。漢使節空餘皓首，故侯瓜在有頹垣。平生多難非天意，此去殘年盡主恩。誤辱使君相抆拭，寧聞老鶴更乘軒。
江月照我心，江水洗我肝。端如徑寸珠，墮此白玉盤。我心本如此，月滿江不湍。起舞者誰歟，莫作三人看。嶠南瘴癘地，有此江月寒。乃知天壤間，何人不清安。牀頭有白酒，盎若白露漙。獨醉還獨醒，夜氣清漫漫。仍呼邵道士，取琴月下彈。相將乘一葉，夜下蒼梧灘。
昔與徐使君，共賞錢塘春。愛此小天竺，時來中聖人。松如遷客老，酒似使君醇。繫舟藤城下，弄月鐔江濱。江月夜夜好，山雲朝朝新。使君有令子，真是石麒麟。我子乃散材，有如木輪囷。二老白接䍦，兩郎烏角巾。醉卧松下石，扶歸江上津。浮橋半沒水，揭此碧鱗鱗。
籋盡霜鬚照碧銅，依然春雪在長松。朝行犀浦催收芋，夜渡繩橋看伏龍。莫歎倦游無駟馬，要將老健敵千鍾。子雲三世惟身在，爲向西南說病容。
乞得紛紛擾擾身，結茅都嶠與仙鄰。少而寡欲顔常好，老不求名語益真。許邁有妻還學道，陶潛無酒亦從人。相隨十日還歸去，萬劫清游結此因。
赤髯碧眼老鮮卑，回策如縈獨善騎。赭白紫騮俱絕世，馬中湛岳有妍姿。
皇天遣出家，臨老乃學道。北歸爲兒子，破戒堪一笑。披雲見天眼，回首失海潦。蠻唱與黎歌，餘音猶杳杳。大兒收衆稚，四歲守孤嶠。次子病學醫，三折乃粗曉。小兒耕且養，得暇爲書繞。我亦困詩酒，去道愈茫渺。紛紛何時定，所至皆可老。莫爲柳儀曹，詩書教氓獠。亦莫事登陟，溪山有何好。安居與我游，閉戶浄灑掃。
病骨瘦欲折，霜髯籋更疏。喜聞新國政，兼得故人書。秉燭真如夢，傾杯不敢餘。天涯老兄弟，懷抱幾時攄。
吳塞蒹葭空碧海，隋宮楊柳只金堤。春風自恨無情水，吹得東流竟日西。
生還粗勝虞，早退不如疏。垂死初聞道，平生誤信書。風濤驚夜半，疾病送災餘。頼有蕭夫子，憂懷得少攄。
心閑詩自放，筆老語翻疏。贈我皆强韵，知君得異書。滔滔沮叟是，綽綽孟生餘。一笑滄溟側，應無憤可攄。
鄴侯藏書手不觸，嗟我嗜書終日讀。短檠照字細如毛，怪底昏花懸兩目。扶衰頼有王母杖，名字於今掛仙錄。荒城古塹草露寒，碧葉叢低紅菽粟。春根夏苗秋著子，盡付天隨耻充腹。蘭傷桂折緣有用，爾獨何損丹其族。贈君慎勿比薏苡，采之終日不盈匊。外澤中乾非爾儔，斂藏更借秋陽曝。雞壅桔梗一稱帝，堇也雖尊等臣僕。時復論功不汝遺，異時謹事東籬菊。
江左風流王謝家，盡携書畫到天涯。却因梅雨丹青暗，洗出徐熙落墨花。
倚竹佳人翠袖長，天寒猶著薄羅裳。揚州近日紅千葉，自是風流時世妝。
楓林翠壁楚江邊，躑躅千層不忍看。開卷便知歸路近，劍南樵客爲施丹。
輕肌弱骨散幽葩，真是青裙兩髻丫。便有佳名配黄菊，應緣霜後苦無花。
遊蜂掠盡粉絲黄，落蕊猶收蜜露香。待得春風幾枝在，年來殺菽有飛霜。
神工妙技帝所收，江都曹韓逝莫留。人間畫馬惟韋侯，當年爲誰掃驊騮。至今霜蹄踏長楸，圉人困卧沙壠頭。沙苑茫茫蒺藜秋，風騣霧鬣寒颼颼。龍種尚與駑駘遊，長稭短豆豈我羞。八鑾六轡非馬謀，古來西山與東丘。
湛然無觀古真人，我獨觀此衆妙門。夫物芸芸各歸根，衆中得一道乃存。道人晨起開東軒，趺坐一醉扶桑暾。餘光照我玻璃盆，倒射窗几清而溫。欲收月魄餐日魂，我自日月誰使吞。
明月本自明，無心孰爲境。挂空如水鑑，寫此山河影。我觀大瀛海，巨浸與天永。九州居其間，無異蛇盤鏡。空水兩無質，相照但耿耿。妄云桂兔蟆，俗說皆可屏。我遊鑑空閣，缺月正淒冷。黄子寒無衣，對月句愈警。借君方諸淚，一沐管城穎。誰言小叢林，清絕冠五嶺。
靈峰山上寶陀寺，白髮東坡又到來。前世德雲今我是，依稀猶記妙高臺。
天壤之間，水居其多。人之往來，如鵜在河。順水而行，雲馳鳥疾。維水之利，千里咫尺。亂流而涉，過膝則止。維水之害，咫尺千里。沔彼濫觴，蛙跳鯈游。溢而懷山，神禹所憂。豈無一木，支此大壞。舞於盤渦，冰折雷解。坐使此邦，畫爲兩州。雞犬相聞，胡越莫救。允毅何公，甚勇於仁。始作石梁，其艱其勤。將作復止，更此百難。公心如鐵，非石則堅。公以身先，民以悅使。老壯負石，如負其子。疏爲玉虹，隠爲金隄。直欄橫檻，百賈所栖。我來與公，同載而出。讙呼填道，抱其馬足。我歎而言，視此滔滔。未見剛者，孰爲此橋。願公千歲，與橋壽考。持節復來，以慰父老。如朱仲卿，食於桐鄉。我作銘詩，子孫不忘。
一落泥途迹愈深，尺薪如桂米如金。長庚到曉空陪月，太歲今年合守心。相與齧氈持漢節，何妨振履出商音。孤雲倦鳥空來往，自要閑飛不作霖。
一生憂患萃殘年，心似驚蠶未易眠。海上偶來期汗漫，葦間猶得見延緣。良醫自要經三折，老將何妨敗兩甄。收取桑榆種梨棗，祝君眉壽似增川。
華髮蕭蕭老遂良，一身萍挂海中央。無錢種菜爲家業，有病安心是藥方。才疏正類孔文舉，癡絕還同顧長康。萬里歸來空泣血，七年供奉殿西廊。
森森畫戟擁朱輪，坐詠梁公覺有神。白傅閑游空誦句，拾遺窮老敢論親。東海莫懷疏受意，西風幸免庾公塵。爲公過嶺傳新唱，催發寒梅一信春。
扁舟震澤定何時，滿眼廬山覺又非。春草池塘惠連夢，上林鴻雁子卿歸。水香知是曹溪口，眼浄同看古佛衣。不向南華結香火，此生何處是真依。
善哉彼上人，了知明鏡臺。歡然不我厭，肯致遠公杯。莞爾無心雲，胡爲出岫來。一堂安寂滅，卒歲扃蒼苔。
山堂夜岑寂，燈下看傳燈。不覺燈花落，茶毗一箇僧。
一篇瀧吏可書紳，莫向長沮更問津。老去常憂伴新鬼，歸來且喜是陳人。曾陪令尹蒼髯古，又見郎君白髮新。回首天涯一惆悵，却登梅嶺望楓宸。
青山祇在古城隅，萬里歸來卜築初。會見四山朝鶴駕，更看三李跨鯨魚。欲從抱朴傳家學，應怪中郎得異書。待我丹成馭風去，借君瓊珮與霞裾。
我昔在田間，寒庖有珍烹。常支折脚鼎，自煮花蔓菁。中年失此味，想像如隔生。誰知南岳老，解作東坡羹。中有蘆菔根，尚含曉露清。勿語貴公子，從渠嗜羶腥。
老衍清篇墨未枯，小馮新作語尤殊。呼兒浄洗涵星硯，爲子賡歌墮月湖。聞道牂江空抱珥，年來合浦自還珠。請君多釀蓮花酒，準擬王喬下履鳬。
樂天早退今安有，摩詰長閑古亦無。五畝自栽池上竹，十年空看輞川圖。近聞陶令開三徑，應許揚雄寄一區。晚歲與君同活計，如雲鵝鴨散平湖。
斫得龍光竹兩竿，持歸嶺北萬人看。竹中一滴曹溪水，漲起西江十八灘。
鶴骨霜髯心已灰，青松合抱手親栽。問翁大庾嶺頭住，曾見南遷幾箇回。
梅花開盡百花開，過盡行人君不來。不趁青梅嘗煮酒，要看細雨熟黄梅。
秋風卷黄落，朝雨洗綠浄。人貪歸路好，節近中原正。下嶺獨徐行，艱險未敢忘。遥知叔孫子，已致魯諸生。
暫著南冠不到頭，却隨北雁與歸休。平生不作兔三窟，今古何殊貉一丘。當日無人送臨賀，至今有廟祀潮州。劍關西望七千里，乘興真爲玉局游。
七年來往我何堪，又試曹溪一勺甘。夢裏似曾遷海外，醉中不覺到江南。波生濯足鳴空澗，霧繞征衣滴翠嵐。誰遣山雞忽驚起，半巌花雨落毿毿。
渺渺疏林集晚鴉，孤村烟火梵王家。幽人自種千頭橘，遠客來尋百結花。浮石已乾霜後水，焦坑閑試雨前茶。祇疑歸夢西南去，翠竹江村繞白沙。
倚天巉絕玉浮圖，肯與彭郎作小姑。獨秀江南知有意，要三二別四三壺。
吾生如寄耳，嶺海亦閑游。贛石三百里，寒江尺五流。楚山微有霰，越瘴久無秋。望斷橫雲嶠，魂飛咤雪洲。曉鐘時出寺，暮鼓各鳴樓。歸路迷千嶂，勞生閱百州。不隨猿鶴化，甘作賈胡留。祇有貂裘在，猶堪買釣舟。
大邦安靜治，小院得閑游。贛水雨已漲，廉泉春未流。同烹貢茗雪，一洗瘴茅秋。秋思生蓴鱠，寒衣待橘洲。揚雄未有宅，王粲且登樓。老景無多日，歸心夢幾州。敢因逃酒去，端爲和詩留。舊篋藏新語，清風自滿舟。
屬國新從海外歸，君平且莫下簾帷。前生恐是盧行者，後學過呼韓退之。死後人傳戒定慧，生時宿直斗牛箕。憑君爲算行年看，便數生時到死時。
卓然精明念不起，兀然灰槁照不滅。方定之時慧在定，定慧照寂非兩法。妙湛總持不動尊，默然真入不二門。語息則默非對語，此話要將周易論。諸方人人把雷電，不容細看真頭面。欲知妙湛與總持，更問江東三語掾。
從君覓數珠，老境仗消遣。未能轉千佛，且從千佛轉。儒生推變化，乾策數大衍。道士守玄牝，龍虎看舒卷。我老安能爲，萬劫付一喘。默坐閱塵界，往來八十反。區區我所寄，蹙縮蠶在繭。適從海上回，蓬萊又清淺。
嗣宗雖不言，叔寶猶理遣。東坡但熟睡，一夕一展轉。南遷昔虞翻，却掃今馮衍。古佛既手提，諸方皆席卷。當年清隠老，鶴瘦龜不喘。和我彈丸詩，百發亦百反。耆年日彫喪，但有犢角繭。時來窺方丈，共笑虎毛淺。
軒裳大爐鞲，陶冶一世人。從橫落模範，誰復甘饑貧。可憐方回癡，初不疑嘉賓。頗念懷祖黠，嗔兒與兵姻。失身墮浩渺，投老無涯垠。回看十年舊，誰似數子真。孫郎表獨立，霜戟交重闉。深居不汝覿，豈問親與鄰。連枝皆秀傑，英氣推伯仁。我從海外歸，喜及崆峒春。新年得異書，西郭有逸民。小孫又過我，歡若平生親。清詩五百言，句句皆絕倫。養火雖未伏，要是丹砂銀。我家六男子，朴學非時新。詩詞各璀璨，老語徒周諄。願言敦宿好，永與竹林均。六子豈可忘，從我屢厄陳。
鳳凰覽德輝，遠引不待遣。鷾鴯戀庭宇，倏忽來千轉。那將坐井蛙，而比談天衍。蠹魚著文字，槁死猶遭卷。老牛疲耕作，見月亦妄喘。東坡方三問，南禪已五反。老人但目擊，侍者應足繭。最後六蟲篇，深寄恨語淺。
未來不可招，已過那容遣。中間見在心，一一風輪轉。自從一生二，巧歷莫能衍。不如袖手坐，六用都懷卷。風雷生謦欬，萬竅自號喘。詩人思無邪，孟子內自反。大珠分一月，細綆合兩繭。纍然挂禪林，妙用夫豈淺。
朝來取飯化，乃是維摩遣。全鋒雖未露，半藏已曾轉。說有陋裴頠，談無笑王衍。看經聊爾耳，遮眼初不卷。三咤故自醒，一鷄何由喘。請歸視故櫝，靜夜珠當反。安居三十年，古衲磨山繭。持珠尚默坐，豈是功用淺。
文字先生飲，江山清獻遊。典刑傳父老，樽俎繼風流。度嶺逢梅雨，還家指麥秋。自慚鴻雁侶，爭集稻粱洲。野闊橫雙練，城堅聳百樓。行看鳳尾詔，却下虎頭州。君意已吳越，我行無去留。歸途應食粥，乞米使君舟。
高門元世舊，客路晚追遊。清絕聞詩語，疏通豈法流。傳有有衣鉢，斷獄盡春秋。邂逅陪車馬，尋芳謝朓洲。淒涼望鄉國，得句仲宣樓。恨賦投湘水，悲歌祀柳州。何如五字律，相與一樽留。更約登塵外，歸時月滿舟。
人衆者勝天，天定亦勝人。鄧通豈不富，郭解安得貧。驚飛賀厦燕，走散入幕賓。醉眠中山酒，夢結南柯姻。寵辱能幾何，悲歡浩無垠。回視人間世，了無一事真。灑掃古玉局，香火通帝闉。我室思無邪，我堂德有鄰。所至爲鄉里，事賢友其仁。之子富經術，蔚如井大春。蜿蟺楚南極，淑氣生此民。唱高和自寡，非我誰當親。譬彼嶰谷竹，剪裁待伶倫。俗學吁可鄙，紙繒配芻銀。聊將調癡鬼，亦復爭華新。願子事篤實，浮言掃譫諄。窮通付造物，得喪理本均。期子如太倉，會當發陳陳。
象服盛簪珥，豈是邢夫人。敝衣破冠履，可憐范叔貧。君看崔員外，晚就觀國賓。當年頗赫赫，翁嫗爭爲姻。蹭蹬阻風水，橫斜挂邊垠。青衫映白髮，今似梅子真。道存百無害，甘守吳市闉。自言總角歲，慈母爲擇鄰。邦人驚似舅，矯矯惡不仁。詩文非他師，家法乃富春。豈非空同秀，爲國産雋民。挺然齊魯生，近出姬姜親。爲文不在多，一頌了伯倫。清詩要鍛煉，乃得鉛中銀。自我遷嶺外，七見槐火新。著書已絕筆，一默含千諄。蕢桴和葦籥，天節非人均。時時自娛嬉，豈爲俗子陳。
何人畫此隻輪車，便是當年敧器圖。上易下難須審細，左提右挈免疏虞。
九衢歌舞頌王明，誰惻寒泉獨自清。頼有千車能散福，化爲膏雨滿重城。
曈曈曉日上三竿，客向東風競倚欄。穿竹鳥聲驚步武，入簷花影落杯盤。勿嫌步月臨玄圃，冷笑乘槎向海灘。勝概直應吟不盡，憑君寄與畫圖看。
人老家何在，龍眠雨未驚。酒船回太白，稚子候淵明。幸與登仙郭，同依坐嘯成。小樓看月上，劇飲到參橫。
鐘鼓江南岸，歸來夢自驚。浮雲時事改，孤月此心明。雨已傾盆落，詩仍翻水成。二江爭送客，木杪看橋橫。
橫空初不跨鵬鼇，但覺胡牀步步高。一枕晝眠春有夢，扁舟夜渡海無濤。歸來又見顛茶陸，多病仍逢止酒陶。笑說南荒底處所，祇今榕葉下庭臯。
城南鐘鼓鬬清新，端爲投荒洗瘴塵。總是鏡空堂上客，誰爲寂照境中人。紅英掃地風驚曉，綠葉成陰雨洗春。記取明年作寒食，杏花曾與此翁鄰。
柴桑春晚思依依，屋角鳴鳩雨欲飛。昨日已收寒食火，吹花風起却添衣。
叢林真百丈，法嗣有橫枝。不怕石頭路，來參玉版師。聊憑柏樹子，與問籜龍兒。瓦礫猶能說，此君那不知。
米盡無人典破裘，送行萬里一鄒游。解舟又欲携君去，歸舍聊須與婦謀。聞道年來丹伏火，不愁老去雪蒙頭。剩買山田添鶴口，廟堂新拜富民侯。
居士無塵堪洗沐，道人有句借宣揚。窗間但見蠅鑽紙，門外惟聞佛放光。遍界難藏真薄相，一絲不挂且逢場。却須重說圓通偈，千眼熏籠是法王。
揚雄老無子，馮衍終不遇。不識孔方兄，但有靈照女。家藏古今帖，墨色照箱筥。饑來據空案，一字不堪煮。枯腸五千卷，磊落相撐拄。吟爲蜩蛩聲，時有島可句。爲語里長者，德齒敬已古。如翁有幾人，薄少可時助。
鏡湖敕賜老江東，未似西歸玉局翁。敧枕未容春夢斷，清都宛在默存中。每逢佳境携兒去，試問行年與我同。自笑餘生消底物，半篙清漲百灘空。
雄豪而妙苦而腴，祇有琴聰與蜜殊。語带烟霞從古少，氣含蔬筍到公無。香林乍喜聞薝蔔，古井惟慚斷轆轤。爲報韓公莫輕許，從今島可是詩奴。
君家四壁如相如，卷藏天祿吞石渠。豈惟鄴侯三萬軸，家有世南行祕書。兒童拍手笑何事，笑人空腹談經義。未許中郎得異書，且與揚雄說奇字。清江縈山碧玉環，下有老龍千古閑。知君好事家有酒，化爲老人夜扣關。留侯之孫書滿腹，玉函寶方何用讀。濠梁空復五車多，圯上從來一編足。
閒燕言仁義，是非安可無。非非義之屬，是是仁之徒。非非近乎訕，是是近乎諛。當爲感麟翁，善惡分錙銖。抑爲阮嗣宗，臧否兩含糊。劉君有家學，三世道益孤。陳古以刺今，紬史行天誅。皎皎大明鏡，百陋逢一姝。鶚立時四顧，何由擾羣狐。作堂名是是，自說行坦途。孜孜稱善人，不善自遠徂。願君置座右，此語禹所謨。
江邊陣馬走千峰，問訊方知冀北空。尤物已隨清夢斷，真形猶在畫圖中。歸來晚歲同元亮，却掃何人伴敬通。頼有銅盆修石供，仇池玉色自璁瓏。
早知臭腐即神奇，海北天南總是歸。九萬里風安稅駕，雲鵬今悔不卑飛。
可憐倦鳥不知時，空羨騎鯨得所歸。玉局西南天一角，萬人沙苑看孤飛。
春來何處不歸鴻，非復羸牛踏舊蹤。但願老師真似月，誰家甕裏不相逢。
過淮入洛地多塵，舉扇西風欲污人。但怪雲山不改色，豈知江月解分身。安心有道年顔好，遇物無情句法新。送我長蘆舟一葉，笑看雪浪滿衣巾。
披扇當年笑溫嶠，握刀晚歲戰劉郎。不須戚戚如馮衍，便與時時說李陽。
一枕清風直萬錢，無人肯買北窗眠。開心暖胃門冬飲，知是東坡手自煎。
舜不作六器，誰知貴璵璠。哀哉楚狂士，抱璞號空山。相如起睨柱，頭璧與俱還。何如鄭子産，有禮國自閑。雖微韓宣子，鄙夫亦辭環。至今不貪寶，凜然照塵寰。
與君皆丙子，各已三萬日。一日一千偈，電往那容詰。大患緣有身，無身則無疾。平生笑羅什，神呪真浪出。
靄靄龍旂色，琅琅木鐸音。數行寬大詔，四海發生心。
暘谷賓初日，清臺告協風。願如風有信，長與日俱中。
草木漸知春，萌芽處處新。從今八千歲，合抱是靈椿。
聖主憂民未解顔，天教瑞雪報豐年。蒼龍挂闕農祥正，老稚相呼看藉田。
昨夜東風入律新，玉關知有受降人。聖恩與解河湟凍，共得中原草木春。
翰林職在明光裏，行樂詩成拜舞中。不待驚開小桃杏，始知天子是天公。
琱刻春何力，欣榮物自知。發生雖有象，覆載本無私。
小殿黄金榜，珠簾白玉鈎。一聲雙日蹕，春色滿皇州。
仗下春朝散，宮中晝漏稀。兩廂休侍御，應下讀書幃。
五日占雲十日風，憂勤終歲爲三農。春來有喜何人見，好學神孫類祖宗。
共道十年無臘雪，且欣三白壓春田。盡驅南畝扶犁手，稍發中都朽貫錢。
不獨清心能省事，應緣克己自銷兵。傳聞塞外千君長，欲趁新年賀太平。
寶冊瓊瑶重，新庭松桂香。雪消春未動，碧瓦麗朝陽。
瑞日明天仗，仙雲擁壽山。倚欄春晝永，金母在人間。
朝罷金鋪掩，人閑寶瑟塵。欲知慈儉德，書史樂青春。
仙家日月本長閑，送臘迎春亦偶然。翠管銀罌傳故事，金花綵勝作新年。
彤史年來不絕書，三朝德化婦承姑。宮中侍女減珠翠，雪裏貧民得袴襦。
邊庭無事羽書稀，閑遣詞臣進小詩。共助至尊歌喜事，今年春日得春衣。
葦桃猶在戶，椒柏已稱觴。歲美風先應，朝回日漸長。
甲觀開千柱，飛樓擢九層。雪殘烏鵲喜，翔舞下觚稜。
孝心日奉東朝養，儉德應師大練風。太史新年瞻瑞氣，四星明潤紫宮中。
九門挂月未催班，清禁風和玉漏閑。崇慶早朝銀燭下，珮環聲在五雲間。
東風弱柳萬絲垂，的皪殘梅尚一枝。繭館乍欣蠶浴後，禖壇猶記燕來時。
綵勝鏤新語，酥盤滴小詩。昇平多樂事，應許外庭知。
細雨曉風柔，春聲入御溝。已漂新荇沒，猶带斷冰流。
扶桑初日映簾昇，已覺銅瓶暖不冰。七種共挑人日菜，千枝先剪上元燈。
雪消鴛瓦已流凘，風暖犀盤尚鎮帷。縹緲紫簫明月下，璧門桂影夜參差。
盛德初融後，潛陰未姤時。侍臣占易象，明兩作重離。
采秀擷羣芳，爭儲百藥良。太醫初薦艾，庶草驗蕃昌。
西檻新來玉宇風，侍臣茗椀得雍容。庭槐似識天顔喜，舞破清陰作兩龍。
一扇清風灑面寒，應緣飛白在冰紈。坐知四海蒙膏澤，沐浴君王德似蘭。
漸臺通翠浪，暑殿轉清風。簾卷東朝散，金烏未遽中。
日永蠶收簇，風高麥上場。朝來藉田令，菰黍獻時芳。
舞羽諸羌伏，銷兵萬彙蘇。只應黄紙誥，便是赤靈符。
令節陳詩歲歲新，從官何以壽吾君。願儲醫國三年艾，不作沉湘九辯文。
忠臣諒節今千歲，孝女孤風滿四方。不復巫陽占郢夢，空餘仲御扣河章。
長養恩深動植均，只憂貪吏尚殘民。外廷已拜梟羹賜，應助吾君去不仁。
露簟琴書冷，琱盤𩜾餌新。深宮猶畏日，應念暑耘人。
萬歲菖蒲酒，千金琥珀杯。年年行樂處，新月挂池臺。
翠筒初裹楝，薌黍復纏菰。水殿開冰鑑，瓊漿凍玉壺。
秘殿扶疏夏木深，雨餘初有一蟬吟。應將嬴女乘鸞扇，更助南風長棘心。
上林珍木暗池臺，蜀産吳包萬里來。不獨盤中見盧橘，時於粽裏得楊梅。
閔楚遺風萬古情，沅湘舊俗到金明。翠輿黄繖何時幸，畫鷁飛鳬盡日橫。
午景簾櫳靜，薰風草木酣。誰知恭儉德，綵縷出親蠶。
雨細方梅夏，風高已麥秋。應憐百花盡，綠葉暗紅榴。
辟兵已佩靈符小，續命仍縈綵縷長。不爲祈禳得天助，要令風俗樂時康。
玉盆沉李灧清泉，金鴨噓空裊細烟。自有梧楸障畏日，仍欣麥黍報豐年。
良辰樂事古難同，繡繭朱絲奉兩宮。仁孝自應禳百沴，艾人桃印本無功。
肅肅槐庭午，沉沉玉漏稀。皇恩樂佳節，鬬草得珠璣。
節物荆吳舊，嬉游禁掖閑。仙風隨畫箑，拜賜落人間。
五綵縈筒秫稻香，千門結艾鬢髯張。旋開寶典尋風物，要及靈辰共祓禳。
欲曉銅瓶下井欄，鏗鍠金殿發清寒。似聞人世南風熱，日上牆東問幾竿。
三朝遺老九門前，又見承平大有年。文母憂勤初化俗，曾孫仁孝已通天。史書元祐三千牘，樂奏坤成第一篇。欲采蟠桃歸獻壽，蓬萊清淺半桑田。
霜霏碧瓦尚生烟，日泛彤庭已集仙。靄靄四門多吉士，熙熙萬國屢豐年。高秋爽氣明宮殿，元祐和聲入管絃。菊有芳兮蘭有秀，從臣誰和白雲篇。
凜凜重瞳日月新，四方驚喜識天人。共知若木初升旦，且種蟠桃莫計春。請吏黑山歸屬國，給扶黄髮拜嚴宸。紫皇應在紅雲裏，試問清都侍從臣。
風卷雲舒合兩班，曈曈瑞日映天顔。觀書已獲千秋鏡，積德長爲萬歲山。臘雪未消三務起，壬人不用五兵閑。相逢父老爭相賀，却笑華胥是夢間。
九霄清蹕一聲雷，萬物欣榮意已開。曉日自隨天仗出，春風不待斗杓回。行看菖葉催耕耤，共喜椒花映壽杯。欲識太平全盛事，振振鵷鷺滿雲臺。
萬人歌舞樂芳辰，長養恩深第四春。令下風雷常有信，時來草木豈知仁。璿璣已正三階泰，玉琯初知九奏均。更欲年年同此樂，故應相繼得元臣。
媧皇得道自神仙，金母長生不計年。甲子會逢三朔旦，歲星行看兩周天。消兵漸覺腰無犢，種德方知福有田。彤管何人書後會，椒花椿頌一時編。
今朝壽酒泛黄花，鬰鬰葱葱氣滿家。願得唐兒舞一曲，莫嫌國小向長沙。
雲間畫鼓疊春雷，千騎尋芳戲馬臺。半道已逢山簡醉，萬人爭看謫仙來。淮西按部威尤凜，歷下懷仁首重回。還把去年留客意，折花臨水更徘徊。
一新柱石壯嚴闉，更值西風落帽辰。不用游從誇燕子，直將氣燄壓波神。山川尚遶當時國，城郭猶飄廣陌塵。誰憑闌干賞風月，使君留意在斯民。
羅浮山下已三春，松筍穿階晝掩門。太白猶逃水仙洞，紫簫來問玉華君。天容水色聊同夜，髮澤膚光自鑑人。萬戶春風爲子壽，坐看滄海起揚塵。
先主反劉璋，兵意頗不義。孔明古豪傑，何乃爲此事。劉璋固庸主，誰爲死不二。嚴子獨何賢，談笑傲碪几。國亡君已執，嗟子死誰爲。何人刻山石，使我空涕淚。吁嗟斷頭將，千古爲病悸。
千古陵谷變，故宮安得存。徘徊問耆老，惟有永安門。遊人雜楚蜀，車馬晚喧喧。不見重樓好，誰知昔日尊。吁嗟蜀先主，兵敗此亡魂。只應法正死，使公去遭燔。
嵇紹似康爲有子，郗超叛鑒是無孫。如今更恨賈梁道，不殺公閭殺子元。
堆几盞埃簡，攻之如蠹蟲。誰知聖人意，不盡書籍中。曲盡弦猶在，器成機見空。妙哉斲輪手，堂下笑桓公。
三朝出處共雍容，歲晚交情見二公。乘興不辭千里遠，放懷還喜一樽同。嘉謀定國垂青史，盛事傳家有素風。自顧塵纓猶未濯，九霄終日羨冥鴻。
莫尋羣玉山頭路，莫看劉郎觀裏花。但解閉門留我住，主人休問是誰家。
退之身外無窮事，子美樽前欲盡花。更有多情君未識，不隨柳絮落人家。
推倒垣牆也不難，一軒復作兩軒看。若教從此成千里，巧歷如今也被謾。
首斷故應無斷者，冰銷那復有冰知。主人若苦令儂認，認主人人竟是誰。
有主還須更有賓，不如無境自無塵。只從半夜安心後，失却當前覺痛人。
繡簾朱戶未曾開，誰見梅花落鏡臺。試問高吟三十韵，何如低唱兩三杯。莫言衰鬢聊相映，須得纖腰與共回。知道文君隔青瑣，梁園賦客肯言才。
道士令嚴難繼和，僧伽帽小却空迴。隔籬不喚鄰翁飲，抱甕須防吏部來。
坐來真箇好相宜，深注脣兒淺畫眉。須信楊家佳麗種，洛川自有浴妃池。
樂事難并真實語，坐排用意多乖誤。興來取次或成歡，瓦鉤却勝黄金注。我生禍患久不擇，肯爲一時風雨阻。天公變化豈有常，明月行看照歸路。
既聚伏波米，還數魏舒籌。應笑蘇夫子，僥倖得湖州。
春機滿織回文錦，粉淚揮殘露井桐。人遠寄情書字小，柳絲低日晚庭空。
紅箋短寫空深恨，錦句新翻欲斷腸。風葉落殘驚夢蝶，戍邊回雁寄情郎。
羞雲斂慘傷春暮，細縷詩成織意深。頭畔枕屏山掩恨，日昏塵暗玉窗琴。
君家有二鏡，光景如湛盧。或長如芭蕉，或圓如芙蕖。飛電著子壁，明月入我廬。月下合三璧，日月跳明珠。問子是非我，我是非文殊。
別後休論信息疏，仙凡自古亦殊途。蓬山路遠人難到，霜柏威高道轉孤。舊賞未應忘楚國，新詩聞已滿皇都。誰憐澤畔行吟者，目斷長安貌欲枯。
厭暑多應一向慵，銀鈎秀句益疏通。也知堆案文書滿，未暇開軒硯墨中。湖面新荷空照水，城頭高柳漫摇風。吏曹不是尊賢事，誰把前言語化工。
若言琴上有琴聲，放在匣中何不鳴。若言聲在指頭上，何不於君指上聽。
人皆養子望聰明，我被聰明誤一生。惟願孩兒愚且魯，無災無難到公卿。
白足高僧解達觀，安排春事滿幽欄。不須天女來相試，總把空花眼裏看。
劉侯年少日，駿馬拊便面。援弓雁自落，不待白羽貫。
漸覺東風料峭寒，青蒿黄韭試春盤。遥想慶州千嶂裏，暮雲衰草雪漫漫。
青唐有逋寇，白首已窮妖。竊據臨洮郡，潛通講渚橋。廟謀周召虎，邊帥漢班超。堅壘千兵破，連航一炬燒。擒姦從窟穴，奏捷上烟霄。詭異人圖像，歡娛路載謠。干誅非一事，伐叛自先朝。取道經陵寢，前期告廟祧。西來聞幾日，面縛見今朝。二聖臨雲陛，千官溢海潮。載囚車轣轆，失主馬蕭條。橫拜如蹲犬，胡裝尚衣貂。理卿辭具服，譯長舌初調。緩死恩殊厚，求生尾屢摇。慈仁逢太母，寬厚戴唐堯。赤手真擒虎，和羹未賜梟。藁街虛授首，東市偶全腰。困獸何須殺，遺雛或可招。威聲西振夏，武節北通遼。帝道有强弱，天時或長消。羌情防報復，軍勝忌矜驕。慎重關西將，奇功勿再要。
東坡雖是湖州派，竹石風流各一時。前世畫師今姓李，不妨還作輞川詩。
彼哉嵇阮曹，終以明自膏。靖節固昭曠，歸來侶蓬蒿。新霜著疏柳，大風起江濤。東籬理黄菊，意不在芳醪。白衣挈壺至，徑醉還遊遨。悠然見南山，意與秋氣高。
前身陶彭澤，後身韋蘇州。欲覓王右丞，還向五字求。詩人與畫手，蘭菊芳春秋。又恐兩皆是，分身來入流。
前人初用茗飲時，煮之無問葉與骨。寖窮厥味臼始用，復計其初碾方出。計盡功極至于磨，信哉智者能創物。破槽折杵向牆角，亦其遭遇有伸屈。歲久講求知處所，佳者出自衡山窟。巴蜀石工强鎸鑿，理疏性軟良可咄。予家江陽遠莫致，塵土何人爲披拂。
老來日月似車輪，此去知逢幾箇春。昨夜冰花猶作柱，曉來梅子已生人。
病爲兀兀安身物，酒作逢逢入腦聲。堪笑錢塘十萬戶，官家付與老書生。
雲幢烟節十洲人，犀甲檀槍百萬軍。翳薈叢生何足道，此君真是此君君。
新居未換一根椽，只有楊梅不直錢。莫共金家鬬甘苦，參寥不是老婆禪。
野鳥游魚信往還，此身同寄水雲間。誰家晚吹殘紅葉，一夜歸心滿舊山。可慰摧頹仍健食，比來通脫屢酡顔。年華豈是催人老，雙鬢無端只自斑。
故里依然一夢前，相携重上釣魚船。嘗陪大幕全陳迹，謬忝承明愧昔年。報國無成空白首，退耕何處有名田。黄雞白酒雲山約，此計當時已浩然。
浴鳳池邊星斗光，宴餘香滿上書囊。樓前夜月低韋曲，雲裏車聲出未央。去國何年雙鬢雪，黄花重見一枝霜。傷心無限厭厭夢，長似秋宵一倍長。
不辭清曉扣松扉，却值支公久不歸。山鳥不鳴天欲雪，卷簾惟見白雲飛。
乘槎遠引神仙客，萬里清風上海濤。回首不知沙界小，飄衣猶覺色塵高。須彌有頂低垂日，兜率無根下戴鼇。釋梵茫然齊劫火，飛雲不覺醉陶陶。
朝陽照水紅光開，玉濤銀浪相徘徊。山分宿霧儘寬遠，雲駕高風馳送來。昇霞彩色敧殘火，及物氣燄明纖埃。可憐極大不知已，浮生野馬悠悠哉。
風雨何年別，留真向此邦。至今遺恨在，巧過不成雙。
美哉水，洋洋乎。我懷先生，送之子于城隅。洋洋乎，美哉水。我送之子，至於新渡。念彼嵩雒，眷焉西顧。之子于邁，至於白馬。白馬舊邦，其構維新。邦人流涕，畫舫之孫。相其口髯，尚克似之。先生遺民，之子往字。
予昔少年日，氣蓋里閭俠。自言似劇孟，叩門知緩急。千金已散盡，白首空四壁。烈士歎暮年，老驥悲伏櫪。妻孥真敝屣，脫棄何足惜。四大猶幻座，衣冠矧外物。一朝發無上，願老靈山宅。世事子如何，禪心久空寂。世間出世間，此道無兩得。故應入枯槁，習氣要除拂。丈夫生豈易，趣捨志匪石。當爲獅子吼，佛法無南北。
人事千頭及萬頭，得時何喜失時憂。只知紫綬三公貴，不覺黄粱一夢游。適見恩綸臨定武，忽遭分職赴英州。南行若到江干側，休宿潯陽舊酒樓。
小寒初度梅花嶺，萬壑千巌背人境。清遠聊爲泛宅行，一夢分明墮鄉井。覺來滿眼是湖山，鴨綠波摇鳳凰影。海陵居士無雲梯，歲晚結廬苕水湄。山腰自懸蒼玉佩，野馬不受黄金羈。門前車蓋獵獵走，笑倚清流數鬢絲。汀洲相見春風起，白蘋吹花散烟水。萬里飄蓬未得歸，目斷滄浪淚如洗。北雁南來遺素書，苦言大浸沒我廬。清齋十日不然鼎，曲突往往巢龜魚。今年玉粒賤如水，青銅欲買囊已虛。人生百年如寄耳，七十朱顔能有幾。有子休論賢與愚，倪生枉欲带經鋤。天南看取東坡叟，可是平生廢讀書。
直視無前氣吐虹，五湖三島在胸中。相逢莫怪不相揖，只見山僧不見公。
皓色生甌面，堪稱雪見羞。東坡調詩腹，今夜睡應休。
建茶三十片，不審味如何。奉贈包居士，僧房戰睡魔。
經過廢來久，有弟忽相求。門外三竿日，江關一葉秋。蕭疏悲白髮，漫浪散窮愁。世事江聲外，吾生幸自休。
歸去來兮，吾方南遷安得歸。卧江海之澒洞，弔鼓角之悽悲。迹泥蟠而愈深，時電往而莫追。懷西南之歸路，夢良是而覺非。悟此生之何常，猶寒暑之異衣。豈襲裘而念葛，蓋得觕而喪微。我歸甚易，匪馳匪奔。俯仰還家，下車闔門。藩垣雖缺，堂室故存。挹吾天醴，注之漥尊。飲月露以洗心，餐朝霞而眩顔。混客主而爲一，俾婦姑之相安。知盜竊之何有，乃掊門而折關。廓圜鏡以外照，納萬象而中觀。治廢井以晨汲，滃百泉之夜還。守靜極以自作，時爵躍而鯢桓。歸去來兮，請終老於斯游。我先人之敝廬，復舍此而焉求。均海南與漠北，挈往來而無憂。畸人告予以一言，非八卦與九疇。方饑須糧，已濟無舟。忽人牛之皆喪，但喬木與高丘。警六用之無成，自一根之返流。望故家而求息，曷中道之三休。已矣乎，吾生有命歸有時，我初無行亦無留。駕言隨子聽所之，豈以師南華而廢從安期。謂湯稼之終枯，遂不溉而不耔。師淵明之雅放，和百篇之新詩。賦歸來之清引，我其後身蓋無疑。
惡業相纏五十年，常行八棒十三禪。却著衲衣歸玉局，自疑身是五通仙。
投章獻策謾多談，能雪冤忠死亦甘。一片丹心天日下，數行清淚嶺雲南。光榮歸珮呈佳瑞，瘴癘幽居弄晚嵐。從此西風庾梅謝，却迎誰與馬毿毿。
楸樹高花欲插天，暖風遲日共茫然。落英滿地君方見，惆悵春光又一年。
人皆苦炎熱，我愛夏日長。薰風自南來，殿閣生微凉。一爲居所移，苦樂永相忘。願言均此施，清陰分四方。
鴨頭春水濃如染，水面桃花弄春臉。衰翁送客水邊行，沙襯馬蹄烏帽點。昂頭問客幾時歸，客道秋風黄葉飛。繫馬綠楊開口笑，傍山依約見斜暉。
顔闔古有道，躬耕自衣食。區區魯小邦，不足隠明德。軺車來我門，聘幣繼金璧。出門應使者，耕稼不謀國。但疑誤將命，非敢憚行役。使者反錫命，戶庭空履迹。薄俗徇世榮，截趾履之適。所重易所輕，隋珠彈飛翼。伊人畏照影，獨往就陰息。鼎俎薦忠賢，誰能死燔炙。念彼藏衣冠，安知獲堯客。
殘杯失春溫，破被生夜悄。開門萬山白，俯仰同一照。雖時出圭角，固自絕瑕竅。兒童勿驚怪，調汝得一笑。
流水隨弦滑，清風入指寒。坐中有狂客，莫近繡簾彈。
短翎長喙喜喧卑，曳練雙翔亦自奇。頼有黄鸝鬬嬛好，獨依蘚石立多時。
綠陰青子已愁人，忍見中庭燕麥新。怊悵劉郎今白首，時來看卷覓餘春。
漏聲透入碧窗紗，人靜鞦韆影半斜。沉麝不燒金鴨冷，淡雲籠月照梨花。
何妨紅粉唱迎仙，來伴山僧到處禪。陸地生花安足怪，而今更有火中蓮。
已將鏡鑷投諸地，喜見蒼顔白髮新。歷數三朝軒冕客，色聲誰是獨完人。
凜凜人言君似雪，我言凜凜雪如君。時人盡怪蘇司業，不解將錢與廣文。
峨峨疊石立何孤，頼有蕭蕭翠竹俱。日暮無人鷗鳥散，空留野水伴寒蘆。
漠漠秋高露氣清，新蒲倚石近溪生。夜來雨後西風急，靜向窗前似有聲。
春宵一刻值千金，花有清香月有陰。歌管樓臺聲細細，鞦韆院落夜沉沉。
有道難行不如醉，有口難言不如睡。先生醉卧此石間，萬古無人知此意。
天驥雖老，舉鞭脫逸。交馳蟻封，步中衡石。旁睨駑駘，豐肉滅節。徐行方軌，動輒吃蹶。天資相絕，未易致詰。
午夜朧朧淡月黄，夢回猶有暗塵香。縱橫滿地霜槐影，寂寞蓮燈半在亡。
聞說神仙郭恕先，醉中狂筆勢瀾翻。百年寥落何人在，只有華亭李景元。
卧病經旬減带圍，清樽忘却故人期。莫嫌雪裏閑氈帳，作事猶來未合時。
街東街西翠幄成，池南池北綠錢生。幽人獨來带殘酒，偶聽黄鸝第一聲。
一杯連坐兩髯棋，數片深紅入座飛。十分瀲灧君休赤，且看桃花好面皮。
萬戶春濃酒似油，想須百甕到牀頭。主人日飲三千客，應笑窮官送督郵。
詩裏將軍已築壇，後來裨將欲登難。已驚老健蘇梅在，更作風流王謝看。□出定知書滿腹，瘦生應爲語雕肝。□□灑落江山外，留與人間激懦官。
張公高躅不可到，我欲挽肩纔覺難。事業已歸前輩錄，典刑留與後人看。詩如琢雪清牙頰，身覲飛龍吐膽肝。少負清名晚方用，白頭翁竟作何官。
獨鶴南飛送好音，山中橋梓共成陰。深衣傴僂如初命，巵酒從容向晚斟。城裏誰家開壽域，堂東多士作儒林。清霜未落黄花在，笑折高枝繞鬢簪。
摩詰本詞客，亦自名畫師。平生出入輞川上，鳥飛魚泳嫌人知。山光盎盎著眉睫，水聲活活流肝脾。行吟坐咏皆自見，飄然不作世俗辭。高情不盡落縑素，連山絕澗開重帷。百年流落存一二，錦囊玉軸酬不貲。誰令食肉貴公子，不覺祖父驅熊羆。細氈浄几讀文史，落筆璀璨傳新詩。青山長江豈君事，一揮水墨光淋漓。手中五尺小橫卷，天末萬里分毫釐。謫官南出止均潁，此心通達無不之。歸來纏裹任紈綺，天馬性在終難羈。人言摩詰是初世，欲從顧老癡不癡。桓公崔公不可與，但可與我寬衰遲。
孤舟轉巌曲，古寺出雲坳。岸迫鳥聲合，水平山影交。堂虛泉漱玉，砌靜筍遺苞。我爲圖名利，無因此結茅。
嗟我去國久，得君如得歸。今君捨我去，從此故人稀。不惜故人稀，但恐晤語非。佳人西方子，佩服貝與璣。宛兮若處女，未始識戶扉。何必識戶扉，潛玉有光輝。
滄海橫流血作津，犬羊角出競稱真。中原豈是無豪傑，天遣羣雄殺晉人。
文非經國武非英，終日虛談取盛名。至竟開門延羯寇，始知清論誤蒼生。
別日已苦迫，見日未可期。曷不惜此日，相從把酒巵。人生初甚樂，譬若枰上棋。縱橫聽汝手，聚散豈吾知。胡爲復嗟嘆，實恨相識遲。念昔非親舊，聞名自童兒。不見常隠憂，見之百憂披。相從未云幾，別淚遽已垂。有如雲間鶴，影過落寒池。舉頭已千里，可見不可追。我本蜀諸生，能言公少時。初爲成都掾，治獄官苦卑。高才絕倫輩，邦伯忘等夷。是時最少年，白皙未有髭。風流能痛飲，敏捷好論詩。勇於鞲上鷹，不啻囊中錐。去蜀曾未久，得縣復來眉。簿書紛滿前，指畫渙無疑。一年吏已服，漸能省鞭笞。二年民盡信，不復煩文移。三年厭閑寂，終日事桐絲。客來投其轄，醉倒不容辭。至今三十年，父老猶嗟咨。東川晚乃至，觀者塞路岐。但見東人喜，不知西人悲。如今又繼往，人事亦可奇。嗟此信偶然，或云數使之。王城多高爵，要路人爭馳。公來席未暖，去不淅晨炊。屢爲蜀人得，毋乃天見私。吾徒本學道，窮達理素推。況爲二千石，所至可樂嬉。細思爲縣日，賓友存者誰。或終卧茅屋，或去懸金龜。或已登鬼籍，墓木如門楣。感時何倏忽，撫舊應涕洟。紫綬著更好，紅顔蔚不衰。權奇玉勒馬，阿那胡琴姬。逢人可與樂，慎勿苦相思。
暴雨漲荒溪，尺水生洪流。中有潑潑鯉，泛然方快遊。安知赤日爍，沸浪生浮漚。石密岸狹束，鱗鬣窘若囚。一失在藻樂，遂有轍鮒憂。誓將泛江湖，雪此喣沫羞。江湖與荒溪，巨細雖不侔。此流彼之派，聯接詎阻修。超然奮躍去，勢若鷹離鞲。浮沉謝羣蛙，窟穴依長洲。洗刷沮洳泥，被服白紋裘。誰知歲月久，湧浪生咽喉。頼爾溪中物，雖困有遠謀。不似沼沚間，四合獄萬鯫。縱知有江湖，綿綿隔山丘。人生豈異此，窮達皆有由。吾鄉廣平君，少與輕薄遊。堆金等屋梁，䆉稏百頃秋。朝廷羅紅顔，夜庖炙肥牛。落魄窮書生，多以金帛收。高貲一朝盡，里巷誰青眸。兒女號饑寒，親友寡饋賙。中夜起長嘆，慷慨商聲謳。我非田農家，安能事耝耰。又非將帥種，不慣揮戈矛。平生負壯氣，豈可遂爾休。今我中丞公，位隆職兼優。官爵連九族，一門千驊騮。雖云富貴殊，敢以貧賤投。姻戚苦未遠，我困豈我魗。八月秋風高，駕言動輕輈。將行來告別，求贈安敢廋。嗟子窮已甚，倚伏理亦周。溪魚解如此，况子知公侯。馬壯僕正健，去去其無留。
家有粗險石，植之疏竹軒。人皆喜尋玩，吾獨思棄捐。以其無所用，曉夕空嶄然。碪礎則甲斮，砥硯乃枯頑。于繳不可碆，以碑不可鎸。凡此六用無一取，令人爭免長物觀。誰知茲石本靈怪，忽從夢中至吾前。初來若奇鬼，肩股何孱顔。漸聞䃔䃧聲，久乃辨其言。云我石之精，憤子辱我欲一宣。天地之生我，族類廣且蕃。子向所稱用者六，星羅雹布盈溪山。傷殘破碎爲世役，雖有小用烏足賢。如我之徒亦甚寡，往往掛名經史間。居海岱者充禹貢，雅與鉛松相差肩。處魏榆者白晝語，意欲警懼驕君悛。或在驪山拒强秦，萬牛喘汗力莫牽。或從揚州感盧老，代我問答多雄篇。子今我得豈無益，震霆凜霜我不遷。雕不加文磨不瑩，子盍節槩如我堅。以是贈子豈不偉，何必責我區區焉。吾聞石言愧且謝，醜狀欻去不可攀。駭然覺坐想其語，勉書此詩席之端。
少年過了未衰顔，正在悲歡季孟間。細雨溟濛湖上寺，東風摇蕩酒中山。千金用盡終須老，百計尋思不似閑。醉裏下樓知早晚，喧喧扶路笑歌還。
江上檣竿一百尺，山中樓臺十二重。山僧樓上望江上，遥指檣竿笑殺儂。
林外一聲青竹筍，坐間半醉白頭翁。春山最好不歸去，慚愧春禽解勸儂。
立著巫娥多少時，安排雲雨待清詞。酒酣魯叟頻相憶，曲罷周郎尚不知。海鷂無蹤飛過速，雲龍有報發來遲。從今莫入尋春會，爲欠梅花一首詩。
千年誰復繼夷齊，凜凜霜筠此鬬奇。要識蒼龍聯蜺意，擬容丹鳳宿凰枝。扶持有伴雪應怕，裁剪無人風自吹。莫遣騷人說連理，君看高節孰如雌。
教子通經古所賢，安貧守道節尤堅。當熊遺烈傳家世，投燭諸郎慰眼前。不待金花書誥命，忽驚玉樹掩新阡。凱風吹棘君休咏，我亦孤懷一泫然。
家山忘了脚騰騰，試作巴談却解譍。不爲遊人問鄉里，豈知身是錦城僧。
方丈門開怪不迎，給孤邀供未還城。興來且作尋安道，醉後何須覓老兵。
杜牧端來覓紫雲，狂言驚倒石榴裙。豈知野客青筇杖，獨卧山僧白簟紋。且向東臯伴王績，未遑南越弔終軍。新詩過與佳人唱，從此應難減一分。
欲伴騷人賦百篇，歸心要及菊花前。明朝知覆誰家瓿，猶有桓譚道必傳。
樓上新詩二百篇，三吳處士最應賢。非夷非惠真天隠，忘世忘身恐地仙。散盡黄金猶好客，歸來碧瓦自生烟。靈犀美璞無人識，蔚蔚空驚草木妍。
譙門對聳壓危坡，覽勝無如此得多。盡見西山遮岱嶺，迥分東野隔新羅。花時千圃堆紅錦，雪晝雙城疊白波。回首毬場尤醒眼，一番風送鑑重磨。
松柏蕭蕭滿故丘，知君懷抱尚悲秋。算來九九無多日，唱著三三憶舊遊。皓月徘徊應許共，清詩妙絕不容酬。梅花社燕難相並，莫爲吳娘暗淚流。
淚滴秋風不爲麟，虛名何用實之賓。烝豚未害爲純孝，貍首何妨助故人。好喚遊湖緣路便，難邀入社爲詩頻。知君頗有東山興，喝石巌前自過春。
淥浄堂前竹，秋期赴白雲。不知緣底事，一日可無君。
淥浄堂前鶴，孤棲守竹軒。胸中無限事，恨汝不能言。
秋來欲見紫髯翁，待得梅花細萼紅。記取上元燈火夜，道人猶在水晶宮。
清晨振衣起，起步方池側。徘徊俯丹楹，倒影見敧仄。不識陶靖節，定非風塵格。遥懷謝靈運，本自林泉客。予生忽世事，不以形爲役。顧彼冕弁人，冕弁非予適。
吾皇有意縛單于，槌破銅山鑄虎符。驍將新除三十六，精兵共領五千都。周王常德須攘狄，漢帝雄才亦尚儒。君學本兼文武術，功名不必讀孫吳。
長垂玉筯殘粧臉，肯爲金釵露指尖。萬斛閑愁何日盡，一分真態更難添。
楚鄉春冷早梅天，柳色波光已鬬妍。淮上雁行皆北向，可無消息到儂邊。
清曉披衣尋杖藜，隔牆已見最繁枝。老人無計酬清麗，夜就寒光讀楚辭。
病腹難堪七椀茶，曉窗睡起日西斜。貧無隙地栽桃李，日日門前看賣花。
晚照餘喬木，前村起夕烟。棋聲虛閣上，酒味早霜前。遠謫何須恨，來遊不偶然。風光類吾土，乃是蜀江邊。
放船江瀨淺，城郭近連村。水檻松筠靜，市橋燈火繁。誰家掛魚網，小舫繫柴門。卜築計未定，何妨試買園。
消盡瓊瑶雲馭歸，餘寒猶復助風威。垂簾漸學秋霖滴，滿地猶疑夜月輝。凍壤相和開蓽戶，流凘半釋擁苔磯。可憐烏鵲饑無食，日暮空林何所依。
初見煌煌秀兩岐，俄驚落磑雪霏霏。可煩都尉熱承汗，絕勝臨淄貧易衣。尚有清才對風月，未妨便腹貯書詩。知君貨殖誇長袖，滿糴千箱待一饑。
喜見西風吹麥秋，年年爲逭老農憂。沾塗手足經年種，薦載珠璣一倍收。壯齒君能親稼穡，異時我亦困耝耰。獨憐紫竹堂前月，清夜娟娟照客愁。
雪堂居士醉方熟，玉澗山人冷不眠。送與安州潑醅酒，從今三日是三年。
烏啼鵲噪昏喬木，清明寒食誰家哭。風吹曠野紙錢飛，古墓累累春草綠。棠梨花映白楊路，盡是死生離別處。冥漠重泉哭不聞，蕭蕭暮雨人歸去。
隠約安幽奧，蕭騷雪藪西。交加工結構，茂密渺冥迷。引葉油雲遠，攢叢聚族齊。奔鞭迸壁背，脫籜吐天梯。烟篠散孫息，高竿拱桷枅。漏闌零露落，庭度獨蜩啼。掃洗修纖筍，窺看詰曲溪。玲瓏綠醽醴，邂逅盍閑携。
吟哦傲兀，仰晤巌月。邁巘迎崖，銀刓玉嚙。源魚噞喁，岸雁臲尯。卧玩我語，聱牙岌嶪。
邾城山下梅花樹，臘月江風好在無。爭似姑山尋綽約，四時常見雪肌膚。
一枝價重萬瓊琚，直恐姑山雪不如。盡愛丹鉛競時好，不如風雪養天姝。
雖老于梅心未衰，今朝誰贈楚江枝。旋傾尊酒臨清影，正是吳姬一笑時。
不用相催已白頭，一生判却見花羞。揚州何遜吟情苦，不枉清香與破愁。
玉琢青枝蕊綴金，仙肌不怕苦寒侵。淮陽城裏娟娟月，樊口江邊耿耿參。
君來不遇我，我到不逢君。古殿依修柏，寒花對暮雲。
離歌添唧唧，古曲擬行行。不作相隨燕，空吟久住鶑。瞢騰君上馬，寂寞我回城。明日東門外，空舟獨自橫。
急景歸來早，窮陰晚不開。傾杯不能飲，留待卯君來。
筆工近歲說吳俞，李葛虛名總不如。雖是玉堂揮翰手，自憐白首尚抄書。
太倉失陳紅，狡穴得餘腐。既興丞相嘆，又發廷尉怒。磔肉飼饑貓，分髯雜霜兔。插架刀槊健，落紙龍蛇騖。物理未易詰，時來即所遇。穿墉何卑微，托此得佳譽。
高情閑處任君彈，幽夢來時與子眠。彭澤漫知琴上趣，邯鄲深得枕中仙。試尋玉軫拋何處，閑喚香雲在那邊。平素不須煩按抑，秦娥自解語如絃。
宗晟一軸水簾圖，寄與南舒李大夫。未向林泉歸得去，炎天酷日且令無。
先皇御馬三千匹，仗下曾騎玉駱驄。金鼎丹成龍亦化，圉人空棧泣西風。
寒時便具熱時風，饑漢那知食藥功。莫怪禪師向西笑，緣師身在長安東。
金粟釵頭次第多，起看缺月带斜河。懸知瑞草橋邊夜，笑指燈花說老坡。
前夢後夢真是一，彼幻此幻非有二。正好長松水石間，更憶前生後生事。
洞外復空中，千千萬萬同。勞師唱竹頌，知是阿誰風。
拆却相公庵，泥却駙馬竹。天下人總知，流入傳燈錄。
反觀皆自直，相詆竟誰諛。事過始堪笑，夢中今了無。珍才尚空谷，瘦馬正長途。未識造物意，茫然同一爐。
牛羊久已下，寂寞掩柴扉。水鵲鳴城堞，飛螢上戟衣。夜凉江海近，天闊斗牛微。何日招舟子，寒江北渡歸。
夢破山骨冷，扶桑未放曉。披衣坐虛堂，缺月猶皎皎。揚泉漱寒冽，激齒冰雪繞。百體喜堅壯，萬象覺清悄。簪履事朝謁，神魂飛窅渺。龕燈蚌珠剖，爐穗玉繩裊。浮念恍已消，真庭諒非杳。須臾霽霞起，赫奕射林表。高樹引凉蟬，深枝啅棲鳥。二蟲彼何爲，逐動自紛擾。悠悠天宇內，豈復論大小。覆盎舞醯雞，濃昏恣飛繞。定知達觀士，方寸常了了。世無陶靖節，此樂知者少。
天下風流筍餠餤，人間濟楚蕈饅頭。事須莫與繆漢喫，送與麻田吳遠遊。
松風溜溜作春寒，伴我饑腸響夜闌。牛糞火中燒芋子，山人更喫懶殘殘。
青松盈尺間香梅，盡是先生去後栽。應笑來時無一物，手携拄杖却空回。
鳴泉鳴泉，經雲而潺湲。拔爲毛骨者修竹，蒸爲雲氣者霏烟。山夔莫能隠其怪，野翟詎敢藏其奸。茅廬肅肅，昔有人焉。其高如山，其清如泉。其心金與玉，其道砥與弦。執德沒世，落月入地。英名皎然，陽曦麗天。舊隠寂寂，新篁娟娟。思彼君子，我心如懸。谷鳥在上，巌花炫前。鳴泉鳴泉，使我菀結而華顛。
頌聲歌盛旦，多黍樂豐年。近見藏高廩，遥知熟大田。在疇紛已穫，如阜隠相連。魯史詳而記，神倉賦且全。舂人洪蓄積，祖廟享恭虔。聖后憂農切，宜哉報自天。
一軒高爲黄花設，富擬人間萬石君。佳本盡從方外得，異香多在月中聞。引泉北澗分清露，開逕南山破白雲。此意欲爲知者道，陶翁猶自未離羣。
少陵翰墨無形畫，韓幹丹青不語詩。此畫此詩真已矣，人間駑驥漫爭馳。
野菜此出珍又珍，送與西鄰病酒人。便須起來和熱喫，不消洗面裹頭巾。
百疊漪漪風皺，六銖縰縰雲輕。植立含風廣殿，微聞環珮摇聲。
東坡五載黄州住，何事無言及李宜。却似西川杜工部，海棠雖好不吟詩。
桃園未必無杏，銀礦終須有鉛。荇带豈能攔浪，藕花却解留蓮。
臨池妙墨出元常，弄玉嬌姿笑柳娘。吟雪屢曾驚太傅，斷弦何必試中郎。
任從酒滿翻香縷，不願書來繫綵箋。半接西湖橫綠草，雙垂南浦拂紅蓮。
金沙泉湧雪濤香，灑作醍醐大地凉。倒浸九天河影白，遥通百谷海聲長。僧來汲月歸靈石，人到尋源宿上方。更續茶經校奇品，山瓢留待羽仙嘗。
披雲離北巌，度嶺入中夏。重藉剪楚茅，方函斲英檟。騷壇意莫逆，匠石語□奓。匪堊勞運斤，如带防毀銙。礪□□□□，觀隅整同厦。津津剖馬肝，索索模羊觟。氣逼松滋豪，烟聯雪濤姹。登堂却蹣跚，飲水何𧮳閜。守墨面宜黔，含貞口終啞。靜惟有壽焉，玷尚可磨也。魯史記獲麟，晉帖題裹鮓。供給到唐文，護持等商斝。眉形空愛纖，風字仍嫌哆。載觀七八評，咸本六一寫。退然敢摩肩，信矣俱出跨。始知尹公他，不媚王孫賈。銘詩與器傳，篆刻當碑打。嚴韵拾孑遺，微才任聊且。
玉筍纖纖揭繡簾，一心偷看綠蘿尖。使君三尺毬頭帽，須信從來只有簷。
南北山光照綠蘿，濯纓洗耳不須多。天空月滿宜登眺，看取青銅兩處磨。
落帆重到古銅官，長是江風阻往還。要以謫仙迴舞袖，千年醉拂五松山。
異味誰栽向海濱，亭亭直幹亂枝分。開花樹杪翻青籜，結子苞中皺錦紋。可療饑懷香自吐，能消瘴癘暖如薰。堆盤何物堪爲偶，蔞葉清新卷翠雲。
天地雖虛廓，惟海爲最大。聖王皆祀事，位尊河伯拜。祝融爲異號，恍惚聚百怪。二氣變流光，萬里風雲快。靈旂摇紅纛，赤虬噴滂湃。家近玉皇樓，彤光照世界。若得明月珠，可償逐客債。
簾卷窗穿戶不扃，隙塵風葉任縱橫。幽人睡足誰呼覺，敧枕牀前有月明。
人日滯留江上村，定知芳草怨王孫。題詩寄遠方揮翰，扶杖登高獨出門。柳色忍看成感嘆，花前歸思自飛翻。浮陽披凍雖才弄，已覺春工漏一元。
似聞高隠在前村，坐膝扶牀戲子孫。自賞春光携桂酒，喜逢晴色款柴門。屏間带日金人活，頭上迎風綵勝翻。蓬鬢扶疏吾老矣，豈能舊貌改新元。
雨過郊原一番新，尋芳車馬踏無塵。普天冷食聞前古，蕭寺清游屬兩人。不作佺期問新曆，頗同之問感餘春。明年歸藉梨花上，應會羣賢及四鄰。
心似已灰之木，身如不繫之舟。問汝平生功業，黄州惠州儋州。
歸去來兮，世不汝求胡不歸。洶北望之橫流兮，渺西顧之塵霏。紛野馬之决驟兮，幸余首之未鞿。出彭城而南騖兮，眷丘隴而增欷。亂清淮而俯鑒兮，驚昔容之是非。念東坡之遺老兮，輕千里而款余扉。共雪堂之清夜兮，攬明月之餘輝。曾雞黍之未熟兮，嘆空室之伊威。我挽袖而莫留兮，僕夫在門歌式微。歸去來兮，路渺渺其何極。將稅駕於何許兮，北江之南，南江之北。于此有人兮，儼峨峨其豐碩。孰居約而爾肥兮，非糠覈其何食。久抱一而不試兮，愈溫溫而自克。吾居世之荒浪兮，視昏昏而聽默默。非之子莫振吾過兮，久不見恐自賊。吾欲往而道無由兮，子何畏而不即。將以彼爲玉人兮，以子爲之璞也。
出臨臯而東騖兮，並叢祠而北轉。走雪堂之陂陀兮，歷黄泥之長坂。大江洶以左繚兮，渺雲濤之舒卷。草木層累而右附兮，蔚柯丘之葱蒨。余旦往而夕還兮，步徙倚而盤桓。雖信美而不可居兮，苟娛余于一眄。余幼好此奇服兮，襲前人之詭幻。老更變而自哂兮，悟驚俗之來患。釋寶璐而被繒絮兮，雜市人而無辨。路悠悠其莫往來兮，守一席而窮年。時游步而遠覽兮，路窮盡而旋反。朝嬉黄泥之白雲兮，暮宿雪堂之青烟。喜魚鳥之莫余驚兮，幸樵蘇之我嫚。初被酒以行歌兮，忽放杖而醉偃。草爲茵而塊爲枕兮，穆華堂之清宴。紛墜露之濕衣兮，升素月之團團。感父老之呼覺兮，恐牛羊之予踐。于是蹶然而起，起而歌曰。月明兮星稀，迎余往兮餞余歸。歲既宴兮草木腓，歸來歸來兮，黄泥不可以久嬉。
大江南兮九華西，泛秋浦兮亂清溪。水渺渺兮山無蹊，路重複兮居者迷。爛青紅兮粲高低，松十里兮稻千畦。山無人兮雲朝躋，靄濛濛兮渰凄凄。嘯林谷兮號水泥，走鼪鼯兮下鳧鷖。忽孤壘兮隠重堤，杳冥茫兮聞犬雞。鬰萬瓦兮鳥翼齊，浮軒楹兮飛棋枅。雁南歸兮寒蜩嘶，弄秋水兮挹玻璃。朝市合兮雜髦齯，挾簞瓢兮佩鋤犁。鳥獸散兮相扶携，隠驚雷兮騖長霓。望翠微兮古招提，掛木杪兮翔雲梯。若有人兮悵幽棲，石爲門兮雲爲閨。塊虛堂兮法喜妻，呼猿狙兮子鹿麛。我欲往兮奉杖藜，獨長嘯兮謝阮嵇。
南山之幽，雲冥冥兮。孰居此者，帝側之神君。君胡爲兮山之幽，顧宮殿兮久淹留。又曷爲一朝去此而不顧兮，悲此空山之人也。來不可得而知兮，去固不可得而訊也。君之來兮天門空，從千騎兮駕飛龍。隸辰星兮役太歲，儼晝降兮雷隆隆。朝發軫兮帝庭，夕弭節兮山宮。懭有妖兮虐下土，精爲星兮氣爲虹。愛流血之滂沛兮，又嗜瘧癘與螟蟲。嘯盲風而涕淫雨兮，時又吐旱火之爞融。銜帝命以下討兮，建千仞之修鋒。乘飛霆而追逸景兮，歙砉掃滅而無蹤。忽崩播其來會兮，走海岳之神公。龍車獸鬼不知其數兮，旗纛晻靄而冥蒙。漸俯傴以旅進兮，鏘劍佩之相礱。司殺生之必信兮，知上帝之不汝容。既約束以反職兮，退戰慄而愈恭。澤充塞于四海兮，獨澹然其無功。君之去兮天門開，款閶闔兮朝玉臺。羣仙迎兮塞雲漢，儼前導兮紛後陪。歷玉階兮帝迎勞，君良苦兮馬豗頹。閔人世兮迫隘，陳下土兮帝所哀。返瓊宮之嵯峨兮，役萬靈之喧豗。默清浄以無爲兮，時節狩于斗魁。詣通明而獻黜陟兮，軼蕩蕩其無回。忽表裏之煥霍兮，光下燭于九垓。時游目以下覽兮，五岳爲豆，四溟爲杯。俯故宮之千柱兮，若毫端之集埃。來非以爲樂兮，去非以爲悲。謂神君之既返兮，曾顔咫尺之不違。升祕殿以內悸兮，魂凜凜而上馳。忽寤寐以有得兮，敢沐浴而獻辭。是耶非耶，臣不可得而知也。
山坡陀兮下屬江，勢崖絕兮游波所蕩如頹牆。松茀律兮百尺，旁枝虬葛藟之。上不見日兮下可依，吾曳杖兮吾僮以吾之書隨。藐余望兮水中汦，頎然而長者黄冠而羽衣。澣頤坦腹盤石箕坐兮，山亦有趾安不危，四無人兮可忘饑。仙人偓佺自言其居瑶之圃，一日一夜飛相往來不可數。使其開口言兮，豈惟河漢無極驚余心。默不言兮，蹇昭氏之不鼓琴。憺將翔兮山海，與日月兮長在。若有人兮夢中仇池我歸路，此非小有兮噫乎何以樂此而不去。昔余游於葛天兮，身非陶氏猶與偕。乘渺茫良未果兮，僕夫悲余馬懷。聊逍遥兮容與，晞余髮兮蘭之渚。余論世兮千載一人猶並時，余行詰曲兮欲知余者稀。峨峨洋洋余方樂兮，譬余繫舟於水魚潛鳥舉亦不知。何必每念輒得應余若響，坐有如此兮人子期。
琅然，清圜。誰彈，響空山。無言，惟翁醉中和其天。月明風露娟娟，人未眠。荷蕢過山前，曰有心也哉此賢。醉翁嘯咏，聲和流泉。醉翁去後，空有朝吟夜怨。山有時而童顛，水有時而回川。思翁無歲年，翁今爲飛仙。此意在人間，試聽徽外三兩絃。
國老安榮心自閑，紫袍金带舊簪冠。星騎箕簸揚糠粃，斗掌權衡表漢桓。冬有愆陽嫌薄熱，夏多沴氣畏輕寒。頼得五賢清雅出，俾人敬慕肅容看。
潮隨暗浪雪山傾，遠浦漁舟釣月明。橋對寺門松逕小，檻當泉眼石波清。迢迢綠樹江天曉，靄靄紅霞晚日晴。遥望四邊雲接水，碧峰千點數鷗輕。
千尺長松掛薜蘿，梯雲嶺上一聲歌。湖山深秀有何處，水月池中桂影多。
請得一日假，來遊半月泉。何人施大手，擘破水中天。
今日何山是勝遊，亂峰縈轉繞滄洲。雲含老樹明還滅，石礙飛泉咽復流。遍嶺煙霞迷俗客，一溪風雨送歸舟。自嗟塵土先衰老，底事孤僧亦白頭。
石室先生清興動，落筆縱橫飛小鳳。借君妙意寫篔簹，留與詩人發吟諷。
巌泉未入井，蒙然冒沙石。泉嫩石爲厭，石老生罅隙。異哉寸波中，露此橫海脊。先生酌泉笑，泉秀神龍蟄。舉手玉筯插，忽去銀釘擲。大身何時布，大翮翔霹靂。誰言鵬背大，更覺宇宙窄。
浮金最好溪南景，古木樓臺畫不成。天籟遠兼流水韵，雲璈常聽步虛聲。青鸞白鶴蟠空下，翠草玄芝匝地生。咫尺仙都隔塵世，門前車馬任縱橫。
觀魚惠子臺蕪沒，夢蝶莊生冢木秋。惟有清淮供四望，年年依舊背城流。
遠公沽酒飲陶潛，佛印燒豬待子瞻。採得百花成蜜後，不知辛苦爲誰甜。
木落沙明秋浦，雲卧烟淡瀟湘。曾學扁舟范蠡，五湖深處鳴榔。
望斷水雲千里，橫空一抹晴嵐。不見邯鄲歸路，夢中略到江南。
公子只應見畫，此中我獨知津。寫到水窮天杪，定非塵土間人。
征西天府，重九令節。駕言龍山，宴凱羣哲。壺歌雅奏，緩带輕帢。胡爲中觴，一笑粲發。楩楠競秀，榆柳獨脫。驥騄交騖，駑蹇先蹶。楚狂醉亂，隕帽莫覺。戎服囚首，枯顱茁髮。惟明將軍，度量豁達。容此下士，顛倒冠襪。宰夫揚觶，兕觥舉罰。請歌相鼠，以侑此爵。
吾聞君子，蹈常履素。晦明風雨，不改其度。平生丘壑，散髮箕裾。墜車天全，顛沛何懼。腰適忘带，足適忘屨。不知有我，帽復奚數。流水莫繫，浮雲暫寓。飄然隨風，非去非取。我冠明月，佩服寶璐。不纓而結，不簪而附。歌詩甯擇，請飲相鼠。罰此陋人，俾出童羖。
小檻徘徊日自斜，只愁春盡委泥沙。丹青欲寫傾城色，世上今無楊子華。
十年不向此凭欄，景象依然一望間。龍蜃吐雲天入水，樓臺倒影日銜山。僧於僻寺難爲隠，人在扁舟未是閑。孤鶴似尋和靖宅，盤空飛去復飛還。
光風爲花好，奕奕弄清溫。撩理鶑情趣，留連蝶夢魂。飲酣浮倒暈，舞倦怯新翻。水竹傍□意，明紅似故園。
階下有龍潭，一泓寒且碧。不須撫兩掌，流出仙人液。
禪居何所有，戶牖白雲分。直待譚玄後，相隨花雨紛。
誰從五竺國，分得一枝來。秀出重樓外，專除世上埃。
古院楓篁裏，寥寥隔市喧。仙禽發異響，驚起老僧禪。
明月妙高臺，盤渦月照開。琳宮龍久住，珠樹鶴能來。雲霧空中繞，帆檣檻外迴。無言卷石小，江左擬蓬萊。
翻陽湖上都昌縣，燈火樓臺一萬家。水隔南山人不渡，東風吹老碧桃花。
讀書廬山中，作郡廬山下。平湖浸山脚，雲峰對虛榭。紅蕖紛欲落，白鳥時來下。猶思隠居勝，亂石驚湍瀉。
春風寂寂夜寥寥，一望蒼苔雪影遥。何處幽香飛幾片，只宜月色带花飄。
庭松偃蓋如醉，夏雨新凉似秋。有客高吟擁鼻，無人共吃饅頭。
龍枝已逐風雷變，減却虛窗半日凉。天愛禪心圓且潔，故添明月伴清光。
終須跨箇玉麒麟，方丈蓬萊走一巡。敢獻些兒長壽物，蟠桃核裏有雙仁。
纖手搓來玉色勻，碧油煎出嫩黄深。夜來春睡知輕重，壓匾佳人纏臂金。
君如天馬玉花驄，萬里須臾不計功。投刃皆虛有餘地，運斤不輟自成風。如何十日敲榜外，已復千篇笑語中。只恐學禪餘此在，卓錐猶是去年窮。
瀉湯舊得茶三昧，覓句近窺詩一斑。清夜漫漫困搜攪，齋腸那得許堅頑。
團扇經秋似敗荷，丹青彷彿舊松蘿。一時用捨非吾事，舉世炎時奈爾何。
寺官官小未朝參，紅日半窗春睡酣。爲報鄰鷄莫驚覺，更容殘夢到江南。
釣艇歸時菖葉雨，繰車鳴處楝花風。長江昔日經遊地，盡在如今夢寐中。
岡陵來勢遠，幽處更依山。一片湖景內，千家市井間。
道合何妨過虎溪，高山流水是相知。與君一別無多日，夢到琅然夜榻時。
柳條風暖會吟詩，林下池邊屐齒移。別後過從更疏懶，暮蟬嘹亂不勝悲。
空巌發靈籟，彷彿如風雷。只疑函寶劍，天遣六丁開。
自昔遥聞太守高，明爻象彖日忘勞。洞中陳迹今如掃，斯道何曾損一毛。
老境於吾漸不佳，一生拗性舊秋崖。笑人煮簀何時熟，生啗青青竹一排。
墨月黳雲脫太清，海風吹上筆頭輕。瑣窗冷透芙蓉碧，定有新明到九成。
枯槁形骸惟見耳，凋殘鬢髮只留鬚。平生大節堪爲底，今日灰心始見渠。
野老幽居處，成吾一首詩。桑枝礙行路，瓜蔓網疏籬。牧去牛將犢，人來犬護兒。生涯雖朴略，氣象自熙熙。
北距飛狐信未通，夜來縛到藁街東。千年妖幻誰家婦，一國蒙茸亡是公。丘首可憐迷故土，帝羓空用起腥風。長纓俘獻埋輪使，未問豺狼問此翁。
尋花不惜命，愛雪常忍凍。三爲郡太守，清似於陵仲。
春池水暖魚自樂，翠嶺竹靜鳥知還。莫言疊石小風景，捲簾看盡銅官山。
璃玻千頃照神州，此夕人間別是秋。地與樓臺相上下，天隨星斗共沉浮。一塵不向山中住，萬象都從物外求。醉吸清華遊碧落，更於何處覓瀛洲。
步來禪榻畔，凉氣逼團蒲。花雨檐前亂，茶烟竹下孤。乘閑携畫卷，習靜對香罏。到此忽終日，浮生一事無。
老禪趺坐處，疏竹翠泠泠。秀色分鄰舍，清陰覆佛經。蕭蕭日暮雨，曳履繞方庭。
橋下幽亭近水寒，倩誰□字在楣端。市廛得此尤堪隠，老者於今只自安。飯後徐行扶竹杖，倦來穩坐倚蒲團。眼明能展鍾王帖，絕勝前人映雪看。
攬勝雷山舒嘯亭，諸峰秀拱透雲程。嘯傲池邊紅日伴，舒懷巌壑白雲迎。滿目縱觀天際迥，一腔收拾歲寒清。松花香遍銀陽地，剩把新詩壯此行。
雨後東風漸轉和，扣門遷客一經過。王孫采地空珪璧，長者芳聲動薜蘿。正爾謫居懷北闕，聊同笑語說東坡。山林臺閣原無異，促席論心酌叵羅。
寒食清明都過了，石泉槐火一時新。
滄海何曾斷地脈，白袍端合破天荒。
荔枝已成吾髮白，猶作江南未歸客。
陽蟲隕羿喪厥喙，羽淵之化帝祝尾。
歲寒冰冷天地閉，爲我起蟄鞭魚龍。
竹籬茅舍出青黄。
其間絕品非不佳，張禹縱賢非骨鯁。
冉冉綠霧生人衣。
作詩不須工。
天公自著意。
醉中有客眠何害，須信陶潛未若賢。
不會人間閑草木，預人何事管興亡。
書窗涴壁常遭駡。
旅雁何時更著行。
背之不見與無同。
一夕雷轟薦福碑。
白頭逢國士，青眼酒尊開。
二疏辭漢去。
槐花黄，舉子忙；促織鳴，懶婦驚。
一爐香對紫宮起，萬點雨隨青蓋歸。
秋英不比春花落，說與詩人子細看。
衡茅稚子璠璵器。
有客打碑來薦福，無人騎鶴上揚州。
吾曹總爲長江老。
密竹不妨呈勁節，早梅何惜認殘花。
鳳凰來儀，嘉禾合穟。
愛蜀蘄舒嘉代富，新登高棣桂常芳。
飲非其人茶有語，閉門獨啜心有愧。
但令有婦如康子，安問生兒比仲謀。問信風篁嶺下梅。
白雲峰下兩槍新。
東家近新富，滿地有苔錢。
千層高閣浸雲漢，雙派清流透石巌。
風師挾帝令，號呼肆徂征。雲師畏推逐，蓄意不敢爭。雨師曠厥官，所苟朝夕生。帝眷一夕回，旱議旦暮行。翻然沛膏澤，夜半來無聲。青秧發廣畝，白水涵孤城。
安石作假山，其中多詭怪。雖然知是假，爭奈主人愛。
湖上秋風聚螢苑，門前春浪散花洲。
叩檻出魚鱉，詩成一笑粲。
暗麝著人簪茉莉，紅潮登頰醉檳榔。
青山南，白石北，此地嵯峨人不識。
門大要容千駟入，堂深不覺百男歡。
苦霧收殘文豹別，怒濤驚起老蟠□。